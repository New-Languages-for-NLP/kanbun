藤原春津，風姿美麗，清警寬雅。天長中，擢左近衛將監，遷皇太后宮大進。【三代實錄。】承和中，為侍從，拜右馬頭。及父致仕，其第三表使春津進之。敕曰：「左丞相藤原朝臣公，先朝元勳，而朕之舊德也。近功成名遂，歸老於第。朕以几杖禮優之，不敢負公之故也。然政之資賢相，猶病之待良醫。永言于此，戀慕彌深。夫鬼神有知，體清慎者壽命永；福祿無主，屢忠孝者子孫昌。正五位下右馬頭藤原朝臣春津，是公之孝子。特可授從四位下，以慰目前。」【續日本後紀。】嘉祥末，丁母憂去職。未幾，奪情起之，任右兵衛督。仁壽、齊衡間，遷刑部卿，【三代實錄。】至從四位上，兼但馬守。【文德實錄。】貞觀元年，為備前守，並不之官。是歲，卒，年五十二。春津家室貴顯，貲財甚富，居宅營構，最務鮮華。而性寡嗜欲，不貪財利。唯愛馬，時時觀之，以為娛玩。養間里第，朝參頗希。清和帝戲語左右曰：「春津是南山之玄豹也。」【三代實錄。】
　清原夏野，初名繁野。【公卿補任。】三原王之孫，小倉王第五子也。【續日本後紀。】延曆二十三年，為內舍人。小倉王表請：「繁野及小倉別王之孫內含人山河等，依犬上王故事，同賜清原真人姓。且繁野名觸皇子諱，改繁為夏。」許之。大同中，歷中監物，遷大舍人大允。弘仁中，補藏人，敘從五位下，為宮內少輔、春宮大進，轉春宮亮，兼讚岐、伯耆、下總等守，補藏人頭，兼左近衛中將、近江權守，【○本書無權字，今據類聚三代格。】任參議。天長元年，累進從四位上。【公卿補任。】奏曰：「國中之政，朝集使當奏言，而或附史生。至于問政，譬如面墻。伏望，差官長副史生一人，其國滯政，面陳於玉階之前，然後罷遣。但有可奏於玉階前者，雖非朝集使，聽入京。無可奏之事，雖朝集使，不聽之。」又奏：「除不堪佃之外，別有常荒田。百姓耕作，國司徵租。民畏此迫，常憚耕食。伏望一身之間，永聽耕食。但六年之後，徵租如法。」敕並從之。【類聚三代格。】明年，進從三位，任中納言，兼左兵衛督。三年，轉左近衛大將、民部卿。【公卿補任。】奏曰：「設置八省，職寮相隸，百官守職，庶務俱成。一事有闕，萬事皆緩。今親王任八省卿，此人地望素高，不得就職，無知碎務。是故官事自懈，政跡日蕪。非是庸愚之所致，因地勢使之然也。凡官人遷代，必署解由。至有闕物，不免償物。望請點定數國，為親王國，送任彼國，身留京都。意欲居京官者，須聽一兩人。若有守闕者，不補他人。其料物納置別倉，支無品親王之用。」從之。【類聚三代格。】七年，為大納言。【公卿補任。】淳和帝幸其雙岡山莊，擇文人三十人賦詩。授妻葛井庭子從五位下。【類聚國史、日本紀略。】八年，敘正三位。九年，為右大臣，大將如故。【公卿補任。】初藤原不比等作令，傳歷年久。當時學者互作異同。乃詔夏野，疏決壅滯，解釋文義。夏野與參議南淵弘貞、藤原常嗣、文章博士菅原清公等，論辨折衷，作義解十卷。十年，書成奏之，朝廷遂施行焉。【令義解。】仁明帝即位，敘從二位。承和元年，嵯峨太上皇幸雙岡莊，進其三子瀧雄、澤雄、秋雄位。夏野屢請解大將，不許。四年，上表又辭。【續日本後紀。】唯罷大將，不許還食封。【公卿補任。】尋薨，年五十六。【續日本後紀。】贈正二位，稱雙岡大臣。又以創比寺，稱比大臣。【公卿補任。】子瀧雄、澤雄、秋雄。
　清原瀧雄，天長中，任右兵衛少尉，累遷雅樂頭，居父喪，哀毀過禮。朝廷奪情，以本官起之。【三代實錄。】嘉祥末，進從四位上，尋為安藝守，遷中務大輔。【文德實錄、三代實錄。】貞觀中，丁母憂解職。詔起復。五年，卒于官，年六十五。【三代實錄。】
　清原秋雄，工射藝，善挽強弓。【三代實錄。】承和初，為侍從，【續日本後紀、三代實錄。】遭父喪解官。明年，詔以本官起之。【三代實錄。】伴健岑等謀反，遣秋雄守大枝道。【續日本後紀。】貞觀中，至從四位上右兵衛督。秋雄不修細行，飲酒過差，晚節最甚。十六年，卒，年六十三。【三代實錄。】
