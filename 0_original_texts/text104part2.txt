【土御門】九女
　覺子內親王，後嵯峨帝同母姊也。【百鍊鈔、女院小傳。】初出家為尼，【歷代皇紀、女院小傳。】法名真如覺。【女院小傳。】及後嵯峨帝承統，為內親王，準三宮。【百鍊鈔、歷代皇紀、女院小傳。】進號正親町院，【增鏡。】給年官年爵如故。【院號定部類記引番記。】弘安八年八月，薨。【歷代皇紀、女院小傳。○園太曆貞和二年，為弘安五年薨。】年七十三。【女院小傳。】
　曦子內親王，宮人源氏所生也。【歷代皇紀、皇胤紹運錄、女院小傳。○一代要記一說，為後嵯峨帝女，誤。】寬元二年，為內親王、伊勢齋。【女院小傳。】未赴，會帝禪位，罷職。【女院小傳、類聚大補任。】為後嵯峨帝準母。【增鏡。】寶治二年，尊曰皇后。建長三年，上號曰仙華門院。【百鍊鈔、歷代皇紀、女院小傳。】弘長二年八月，崩。【一代要記、歷代皇紀、女院小傳。】年三十九。【據類聚大補任寬元二年年二十一之文。】
　皇女某，掌侍高階氏所聲。【一代要記。】
　諄子內親王，【一代要記、皇胤紹運錄、皇胤系圖。○百鍊鈔作諒子。】宮人源氏所生也。【一代要記。】建長初，為內親王，【一代要記、百鍊鈔。】準三宮。【皇胤紹運錄、皇胤系圖。】
　秀子，掌侍源氏所生。【參取一代要記、皇胤紹運錄。○按以下四女，他無所見。二書所載，亦互有祥略。今合考二書書之。】
　春子，宮人源氏所生。
　知子，宮人藤原氏所生。
　信子，宮人藤原氏所生。
　是子，宮人丹波局所生。
【順德】二女
　諦子內親王，藤原中宮所生也。【歷代皇紀、皇胤紹運錄、貴女鈔。○女院小傳作端子。】承久元年，為內親王。【仁和寺日次記、女院小傳。】嘉禎二年，準三宮，進號明義門院，【百鍊鈔、女院小傳。】給年官年爵如舊。【院號定部類記引外記記、師光記。】寬元元年三月，薨。【百鍊鈔、女院小傳。】年三十二。【據女院小傳承久元年八月之文。】
　穠子內親王，宮人藤原氏所生也。【皇胤紹運錄、皇胤系圖。】建長三年，為內親王，準三宮，進號永安門院。【一代要記、女院小傳。參取百鍊鈔、歷代皇紀。】五年，為尼，法名理知覺。弘安二年十一月，薨。年六十四。【女院小傳。○歷代皇紀為三年薨，年六十七。】
【九條廢帝】一女
　義子內親王，右京大夫局所生也。【歷代皇紀、女院記、女院小傳。】熙子內親王養為子。【十六夜日記。】正嘉元年，為內親王。【百鍊鈔、女院小傳。】弘長元年，準三宮，【歷代皇紀、女院小傳。】進號和德門院。【一代要記、歷代皇紀、貴女鈔。】弘安十年，為尼，法名真如覺。正應二年十二月，薨。年五十六。【歷代皇紀、女院小傳。法名據小傳。】
【後堀河】四女
　暉子內親王，【百鍊鈔、皇胤紹運錄、院號定部類記引番記。○皇胤系圖、一代要記，暉作暐。要記或暲。紹運錄瞕。】典侍藤原氏所生也。【一代要記、歷代皇紀、女院小傳。】稱持明院宮。【平戶記、百鍊鈔。】仁治元年，為內親王。【平戶記、百鍊鈔、女院小傳。】寬元元年，準三宮。【歷代皇紀、女院小傳。】進號室町院，給年官、年爵，封戶如故。【院號定部類記引番記。】四年，為尼，【百鍊鈔、歷代皇紀、女院小傳。】法名妙法覺。【女院小傳。】正安二年五月，薨。【歷代皇紀、女院小傳。】年七十三。【女院小傳。○歷代皇紀為七十五，誤。】
　體子內親王，暉子內親王母妹也。【一代要記、歷代皇紀、女院小傳。】康元元年，為內親王，【百鍊鈔、一代要記、女院小傳。】準三宮，進號神仙門院。【百鍊鈔、女院小傳。參取一代要記、歷代皇紀。】弘長元年，為尼。【歷代皇紀、女院小傳。】法名妙智覺。【女院小傳。】正安三年十月，薨。年七十一。【歷代皇紀、女院小傳。】
　昱子內親王，典侍藤原氏所生也。【明月記、皇胤紹運錄、尊卑分脈。○一代要記為後高倉女，誤。】嘉禎三年，為仍伊勢齋。【歷代皇紀、貴女鈔。】延應元年，赴伊勢。仁治三年，罷職而歸。【類聚大補任。】寬元四年八月，薨。【百鍊鈔。】年十六。【據明月記寬喜三年生、百鍊鈔嘉禎三年七歲之文。】
　順子，母氏闕。【皇胤紹運錄。】
