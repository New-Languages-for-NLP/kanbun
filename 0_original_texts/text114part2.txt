藤原麻呂。麻呂，養老中，敘從五位下，歷左右京大夫。天平初，進敘從三位，為兵部卿，拜參議，為山陰道鎮輔使。九年，鎮守將軍大野東人請，征男勝蝦夷，開直路，達出羽柵。麻呂為持節大使，與副使正五位上佐伯豐人、常陸守坂木宇頭麻佐，至陸奧，與東人謀，發兵開道，分鎮諸柵。且戰且進，至比羅保許山。上書曰：「臣麻呂等，以去二月十九日，至陸奧多賀柵，與鎮守將軍大野朝臣東人，共議發常陸、上總、下總、武藏、上野、下野六國騎兵一千人，開山海兩道。夷狄疑懼，仍差田夷遠田郡領遠田君雄人於海道，歸化狄和我君計安壘於山道，並以使旨慰喻鎮撫。擇勇健一百九十六人，屬將軍東人，分配四百五十九人於玉造等五柵。麻呂等帥餘兵三百四十五人，鎮多賀柵。遣副使坂本朝臣宇頭麻佐鎮玉造柵，判官大伴宿禰美濃麻呂鎮新田柵。大掾日下部宿禰大麻呂鎮牡鹿柵。自餘諸柵依舊鎮守。二十五日，東人發多賀柵。三月一日，【○三月，本書作四月，今考前後文訂之。】率判官紀朝臣武良士等，及騎兵一百九十六人、鎮兵四百九十九人、國兵五千人、降狄二百四十九人，發部內色麻柵，即日至出羽國大室驛。出羽守田邊史難波將部內兵五百人、降狄一百四十人，在此驛，相待三日，與東人入賊地，開道而行。賊地雪深，馬芻難得，所以雪消草生，方得發進。十一日，東人迴至多賀柵，自導開道，總一百六十里，剖石伐樹，填澗疏峰、從賀美郡，至出羽國最上郡玉野八十里。雖山野險阻，而往還無大艱難。從玉野至賊地比羅保許山八十里，地勢平坦，無有危嶮。狄俘等曰：『從比羅保許山至雄勝村，五十餘里，其間亦平。唯有兩河，每水漲用船。』四月四日，軍屯比羅保許山。先是，田邊史難波狀稱：『雄勝村俘長三人來降云：「聞官軍欲入我村，不勝危懼，故來調降。」』東人曰：『狄俘多奸謀，其言無恒，不可輒信。待冀重有歸順之語，然後平章。』難波議曰：『發軍入賊地，為教喻狄俘。築城居民，非必窮兵殘害。若不計請，凌壓直進，狄俘懼怨，遁走山野，勞多功少，恐非上策。不如，示官軍之威，從此而返，然後諭以福利，懷以寬恩。則城郭易守，人民永安也。東人以為然。』又東人本計，早入賊地，耕種貯穀，省運糧費。而今春大雪倍於常年，不得早入耕種。天時如此，已違初意。夫營造城郭，一朝可成，而守城以人，存人以食。耕種失候，將何取給。且兵者見利則為，無利則止，所以引軍而旋，以待後年。但為東人自入賊地，奏請將軍鎮多賀柵。今新道既通，地形親視。至於後年，難不自入，可以成事。臣麻呂等，愚昧不明事機。東人久將邊要，親臨賊境，察其形勢，深思遠慮，尠謀不中，量定如此。謹錄事狀，伏聽敕裁。今間無事，時屬農作。所發軍士，且罷且奏。」是歲薨。【敘日本紀。○按敕裁及麻呂歸京，皆無所見。疑薨于軍也。今無所考。】年四十三。【○三或作四。】麻呂為人，辨慧多能，善屬文。雖才為世所推，而耽琴酒。恒言：「上有聖主，下有賢臣。如僕何為，唯事琴酒耳。」薨，人皆嘆惜焉。以其為左右京大夫，故稱京家。子濱成。【尊卑分脈。】
　藤原濱成。濱成，初名濱足。寶龜中，累進拜參議，尋敘從三位，為彈正尹、刑部卿。天應元年，為太宰帥。濱成以宰輔之胤，歷職內外，而政無善狀，吏民苦之。因降員外帥，限置傔仗三人，敕大貳佐伯今毛人等曰：「三考黜陟，前王通典。懲惡勸善，往聖嘉訓。帥參義從三位兼侍從藤原朝臣濱成，所歷之職，善政無聞。今受委方牧，寄在宣風。若不懲肅，何得復效。因貶其任，補員外帥，莫關釐務。但公廨賜帥三分之一。府中雜務，事無大小，今毛人等行之。」初濱成女嫁冰上川繼。及川繼謀反，朝廷疑其黨逆，敕削參議、侍從官。延曆九年，薨于府。年六十七。濱成略涉群書，頗習術數，【續日本紀。】嘗奉敕，撰歌經標式一卷。【八雲御抄。】又著天書十卷。【本朝書籍目錄。】
　子繼彥，性聰敏，有識度，尤精星曆，兼達管絃。【類聚國史。】天應初，為兵部少輔，坐川繼事，擯于京外。久之放還，為主計頭。【續日本紀。】天長中，至刑部卿從三位。【公卿補任。】
　藤原貞敏。繼彥子貞敏，少耽愛音樂，好皷琴，最善琵琶。承和中，為美作掾。尋兼遣唐使准判官，赴唐。時唐人劉二郎者善琵琶。貞敏贈沙金二百兩，請受業。二郎即授兩三調。未幾，殆盡其妙。二郎重授譜數十卷，以女妻之。女亦善琴箏，貞敏習新聲數曲。及將歸朝，二郎為設祖筵，贈以紫檀、紫藤琵琶各一張。貞敏持歸，終為朝廷重器。所謂玄象、青山是也。【○玄象據十訓抄，青山據源平盛衰記。○源平盛衰記，劉二郎作廉承武。】歲餘，為參河介，歷主殿助、雅樂助，授從五位下，尋轉頭。齊衡中，兼備前介，進從五位上。天安中，丁母憂解官，服闋拜掃部頭。貞觀中，兼備中介。九年，卒。年六十一。貞敏，歷事三代，無他才藝，特以善彈琵琶，為時所重。【三代實錄。】不比等六世孫，富士麻呂。【尊卑分脈。】
　藤原富士麻呂。富士麻呂，性溫雅，少遊大學，頗涉史漢，兼便弓馬。仁明帝在東宮，稍被恩遇。天長末，任東宮少進，尋遷右近衛權將監。帝受禪，即敘從五位下，轉少將。承和九年，伴健岑、橘逸勢謀反。富士麻呂與佐伯宮成，率勇敢衛兵圍而捕之。尋為中將，【○本書左右字闕，無所考。】敘從四位下。久在宿衛，能得士卒歡心。帝稱為有將帥才。十三年，出為陸奧出羽按察使。赴任之日，引見清涼殿，賜衣物。嘉祥二年，召還。明年，疽發背卒，年四十七，人皆惜焉。【續日本後紀。】
　子敏行，從四位上，左近衛中將。能書，工和歌。【尊卑分脈。】村上帝嘗問小野道風：「古今妙書，誰為最？」道風以空海、敏行對焉。不比等七世孫，道明。【尊卑分脈。】
　藤原道明。道明，父祖並不顯。寬平中，以文學進。延曆中，累歷顯要，至大納言，兼右近衛大將。二十年，薨。年六十五。【公卿補任。○日本紀略，為年六十四。】道明嘗與妻同車，往市買物。有老嫗，謂其妻曰：「君必為大納言配。」既而見道明曰：「女之貴，以此人也。」【江談抄。】道明子孫，多以文學著。【尊卑分脈。】
　橘諸兄，難波皇子曾孫，治部卿美努王子也。【續日本紀。○參取公卿補任。○日本紀、美努作三野，音訓通。】初名葛城，為諸王。和銅中，敘從五位下，補馬寮監。天平初，累進正四位下，為左大辨。三年，擢參議。明年，進從三位。【○萬葉集曰，葛城王奉使陸奧，國司承緩怠，王不悅。雖設飲饌，不肯宴樂。有舊采女，左手捧觴，右手持水，拊王膝，詠歌曰：「安積山鴨瑣加邪麻，影さへ見ゆる珂計散倍美由留，山の井の也滿濃為乃，淺き心を鴨瑣巨巨路乎，我が思は無くに倭禮於母波難久爾。」王意解。然其奉使陸奧，未知在何年，故不書。】八年，與弟佐為王，上表曰：「臣葛城等言，天平五年故知太政官事一品舍人親王、大將軍一品新田部親王，宣敕曰：『聞諸王等，願賜臣連姓，供奉朝廷。故召王等，令問其狀。』者。臣葛城等，本懷此情，無由上達。幸遇恩敕，昧死以聞。昔輕界原大宮御宇天皇曾孫建內宿禰，創為八氏之祖，永遺萬代之基。自此以來，賜姓命氏，或真人，或朝臣，源始王家，流終臣民。臣葛城親母，贈從一位縣犬養橘宿彌，上歷淨御原朝廷，下逮藤原大宮，事君致命，移孝為忠。和銅元年，供奉大嘗，天皇褒忠誠之至，賜浮杯之橘曰：『橘者，果子之珍，大人所好。柯凌霜雪而繁茂，葉經寒暑而不彫，與珠玉共競光，交金銀以愈美。是以賜汝姓橘宿禰。』而今無繼承，恐失明詔。伏惟皇帝陛下，光宅天下，充塞八埏，四民安業，萬姓謳衢。臣葛城，幸遭明時，濫接九卿，進以可否，志在盡忠。夫賜姓定氏，由來遠矣。臣葛城等，願賜橘宿禰姓，載先帝之原命，流橘氏之殊名。」詔報曰：「王等情深謙讓，志在顯親。辭皇族之高名，請外家之橘姓，尋思所執，誠得時宜。一依表請，賜橘宿禰。」【續日本紀。】乃改今名。【姓氏錄。】太上天皇適宴皇后宮，賜和歌及酒。【万葉集。】九年，拜大納言。十年，敘正三位，拜右大臣，尋進從二位。帝幸其相樂別業，授其子奈良麻呂位。十五年，幸紫香樂，諸兄留守。五月五日，宴宮中。皇大子舞五節，帝使諸兄奏大上天皇。太上天皇悅詠和歌。帝授諸兄從一位。轉左大臣，兼太宰帥。勝寶初，進正一位，改賜姓朝臣。八年致仕。寶字元年，薨。【續日本紀。】年七十四。【公卿補任。】朝廷遣從四位上紀飯麻呂、從五位下石川豐人等，監護葬事，官給資用。【續日本紀。】諸兄居井手里，故稱井手左大臣，又稱西院大臣。【公卿補任。】子奈良麻呂，自有傳。
