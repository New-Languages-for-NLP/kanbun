高向玄理，初稱高向漢人，又名黑麻呂。推古帝十六年，小野妹子使于隋，時遣玄理等書生，受學於隋。玄理留學三十三年，舒明帝十二年還自唐。大化元年，舉國博土，位小德冠。二年，使于新羅，俾貢其質，罷任那之調，踰歲而歸。新羅令上臣大阿滄金春秋護送之，因以春秋為質。五年，與僧旻同承詔，議八省百官。尋為大錦上。【○本書註一云，大華下。】白雉五年，為遣唐押使，與大使小錦下河邊麻呂、副使大山下藥師慧日、判官大乙上書麻呂、【○本書註一云，小山下。】宮網田、小乙上岡宜、置始大伯、小乙下中臣間人老、田邊鳥等，分乘二船，漂流數月，取道新羅，泊萊州，遂入長安見高宗。東宮監門郭文舉歷問皇朝輿地、國初神名，皆隨問而答。卒于唐。【日本紀。】
　秦朝元，父僧辨正。滑稽善談諭，涉玄學。大寶中，敕往唐學問。當玄宗在藩，以善棊寵。二子朝慶、朝元。辨正及朝慶皆死于唐。辨正嘗作憶鄉絕句曰：「日邊瞻日本，雲裏望雲端，遠遊勞遠國，長恨苦長安。」朝元，歸仕朝廷。【懷風藻。】天平初，敕教弟子二人漢語。【續日本紀。】四年，為遣唐判官至唐。玄宗以辨正故，厚賜之。【懷風藻。】歸朝，敘從五位上，至圖書、主計頭。【續日本紀。】
　阿倍仲麻呂，【○按續日本紀、續日本後紀，麻呂作滿。唐書日本傳亦作仲滿。】中務大輔船守子也。性聰敏，好讀書，敘從八位上。靈龜二年，選為遣唐留學生，時年十六。往唐學問，【○僧顯昭，古今集抄引國史。】多所該識，易姓名曰晁衡。玄宗授左補闕，為儀王友。【新唐書日本傳。○按古今集抄曰，唐朝賜姓晁，名衡，字仲，未知孰是。且唐人王維等贈詩，晁或作鼂。又按文苑英華載包佶送日本國聘賀使晁臣卿東歸詩、李白集稱日本晁卿。晁與鼂通，臣卿蓋仲麻呂字也。】遷祕書校書，【唐人儲光義集。○本書載洛中眙晁校書衡詩曰：「萬國朝天中，東隅道最長，晁生美無度，高駕仕春坊，出入蓬山裏，逍遙伊水傍，伯鸞遊大學，中夜一相望，落日懸高殿，秋風入洞房屢言相去遠，不覺生晁光。」按此云仕春坊，今推年紀，蓋仕肅宗於東宮也。然他無所考。】後至祕書監，【王維集。】兼衛尉卿。勝寶中，遣唐大使藤原清河至唐，玄宗命仲麻呂接之。【日本高僧傳要文抄。】及清河還，仲麻呂欲與歸，【古今集。○按本書曰，仲麻呂經年而不還，故復遣使於唐。仲麻呂欲與歸，出明州海濱。考日本紀略延曆二十二年，贈藤原清河位一節曰，勝寶四年，為聘唐大使。天寶十二載，與留學生晁衡同舟歸朝。且王維集送晁監序有曰：「我開元天地大寶聖文神武應道皇帝。」因推年紀，勝寶四年，當天寶十一載。唐書玄宗尊號在天寶八載，據之，本書所載者，蓋清河也。】玄宗因命為使，乃賦詩曰：「銜命將辭國，非才忝侍臣，天中戀明主，海外憶慈親，伏奏違金闕，騑驂去玉律，蓬萊鄉路遠，落木故園林，西望懷恩日，東歸感義辰，平生一寶劍，留贈結交人。」【文苑英華、唐詩品彙。○按二書載此詩為胡衡作。近世林恕之說謂：「胡、朝字相似，且張氏唐雅胡作朝，可以為證。杜氏通典倭部所謂，天寶末衛尉少卿胡衡，即其國人，亦吻合。」故今定之。】尚書右丞王維為詩并序送行，【王維集。】包佶、趙驊等，皆贈以詩。【文苑英華。】既而至明州，與唐人別。仲麻呂望月，悵然詠和歌曰：「天原阿麻能波羅，振放け見れば布利佐計美禮婆，春日なる加須我奈流，三笠山に美加佐能夜麻珥，出し月かも以傳志都岐加毛。」因寫以漢語示之，眾皆感嘆。【古今集、土佐日記。○按土佐日記，天原阿麻能波羅，作青海原阿於宇那波羅。】海上遭風，漂泊安南。【日本紀略。】唐人以為仲麻呂溺死，翰林供奉李白作詩哭之。【唐人李白集。○本書載哭晁卿行曰：「日本朝卿辭帝都，征帆一片繞蓬壺，明月不歸沈碧海，白雲愁色滿蒼梧。」】仲麻呂與清河復至唐。【日本紀略。按新唐書，天寶十二歲，晁衡復入朝，蓋此也。】肅宗擢左散騎常侍安南都護，【新唐書。】至光祿大夫，兼御史中丞、北海郡開國公，食邑三千戶。【續日本後紀、古今集抄。】寶龜元年正月，卒于唐，年七十。代宗贈潞州大都督。【日本紀略。○本書以此為清河事，蓋本條脫闕，清河、仲麻呂事，混為一也。今據續日本後紀承和三年詔文、古今集抄引國史，及帝王系圖定之。江談抄曰：「仲麻呂在唐被拘，餓死樓上。吉備真備之唐，逢仲麻呂厲。」其事怪誕，今不取。】
　仲麻呂嘗作書，憑新羅宿衛王子金隱居，寄鄉親。新羅使金初王持其書至。【續日本紀。】仲麻呂在唐凡五十餘年，身雖榮貴，思鄉不已，言及鄉國，未嘗不悽惻也。【古今集抄。】寶龜十年，敕曰：「前學生阿倍朝臣仲麻呂，在唐而亡，家口單乏，葬祭有闕。其賜東絁百匹、白綿三百屯。」【續日本紀。】承和三年，因命遣唐使，贈正二位，詔曰：「故留學問贈從二品安倍朝臣仲滿，身涉鯨波，業成麟角，詞峰聳峻，學海揚漪，顯位斯昇，英聲已播，如何不憖，莫遂言歸。唯有掞天之章，長傳擲地之響。追賁幽壤，既隆於前命，重敘崇班，俾給於命詔。」【續日本後紀。○按贈從二品，諸書不經見，疑在延曆二十二年贈清河位時乎。日本紀略脫闕，今無所考。】
　藤原清河，中大將房前第四子也。天平中，敘從五位下，為中務少輔，遷大養德守，進從四位下。勝寶元年，拜參議。二年，為遣唐大使。四年，授節刀赴唐，敘正四位下。【續日本紀。】至難波，帝遣高麗福信，犒以酒肉，賜御製歌。【萬葉集。】至長安，見玄宗。玄宗曰：「聞彼國有賢君。今觀使者，趍揖有異。」乃號日本，為禮儀君子國。命阿倍仲麻呂。導清河等，視府庫及三教殿。又圖清河及副使吉備真備貌，納於蕃藏中。及歸，玄宗賜詩曰：「日下非殊俗，天中嘉會朝，念余懷義遠，矜爾畏途遙，漲海寬秋月，歸帆駛夕颷，因驚彼君子，王化遠昭昭。」特差鴻臚卿蔣挑捥，送至楊州，使魏方進供給。【高僧傳要文抄。】是時，阿倍仲麻呂請歸國，【古今集抄。】乃與仲麻呂同船而發，逢風漂泊安南，【日本紀略延曆二十二年。】至驩州，所帥多為土人所害，清河僅免。復歸長安，遂留仕唐。【續日本紀。】改名河清，【日本紀略延曆二十二年。】為特進祕書堅。寶字中，渤海使還國，以高元度為迎入唐大使使，與之同發。賜書渤海王大欽茂，護送元度等達唐。大欽茂遣其輔國大將軍高南申來聘，上牒曰：「迎藤原河清使等九十九人。方今唐朝，祿山先逆命，思明後作亂，內外騷擾，未有平殄。欲導使者，恐被殘害。欲且還之，慮違聖意，因令正使高元度等十一人往唐迎河清，判官全成等歸天朝。故差此使，奉報委取。并獻河清表。」詔報曰：「遣唐大使藤原河清，久不來歸，朕所鬱念也。而王遣南申，齎河清表入朝。王之欵誠，實有嘉焉。」矜河清久在異朝，遙授文部卿。【續日本紀。】元度至唐，以亂故，不得朝見。久之，肅宗令內使宣敕曰：「特進秘書監藤原河清，今依使奏，欲遣歸國，唯恐殘賊未平，道路多難。元度宜取南路，先歸復命。」【日本紀略所載敕文，與此異，未知何據。】於是，元度留錄事羽栗翔等而還，河清遂不得歸。朝廷又遙授常陸守。八年，陞從三位。寶龜中，新羅使再獻河清書。七年，命遣唐使，賜河清書曰：「汝奉使絕域，久經年序，忠誠遠著，消息有聞。故今因聘使迎之。賜絁一百匹、細布一百端、砂金大一百兩。宜能努力，與使共歸。相見非賒，指不多及。」九年，遣唐使歸，河清女喜娘從之。暴風船破，喜娘與判官大伴繼人等，同漂著肥後天草郡。河清遂沒于唐。訃聞，贈從二位。【續日本紀。】
　延曆中，家人請捨家為寺，號齊恩院。【類聚國史。】二十二年，詔曰：「入唐大使贈從二位藤原朝臣河清，銜命先朝，修聘唐國。既而歸舳迷津漂蕩，物故他鄉。可贈正二位。」【日本紀略。】承和三年，因命遣唐使，贈河清從一品，詔曰：「故入唐大使贈正二位藤原朝臣河清，可贈從一品。昔膺帝簡，遠效皇華，不利歸帆，還苦漂梗，終在殊域，俄從閱川，睠彼云亡。良深嗟悼，特加異代之寵，以申追遠之思。」【續日本後紀。】
　　