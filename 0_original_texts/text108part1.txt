武內宿彌，出自孝元皇子彥太忍信命。彥太忍信生屋主忍男武雄心命。屋主忍男武雄心，景行帝三年，奉命祀紀伊群神，至阿備栢原，居之九年，娶菟道彥女影媛，生五內。【○古事記女作妹。】二十五年，武內奉命，巡察東北諸國形勢、民風。二十七年，歸奏：「東夷有日高見國，男女文身椎結，秉牲勇悍，是曰蝦夷。土地沃壤曠衍，可擊而取之。」至四十年，東夷叛亂。帝遂詔皇子日本武尊討平之。五十一年正月，帝召群臣於廷，賜宴數日，唯稚足彥皇子及武內不赴宴會，共在門下，以備非常。帝喜之。是歲八月，遂立皇子為皇太子，成務帝是也。是日，以武內為棟粱之臣。初武內與成務帝同日生，【○按舊事本紀以為與景行帝同日生，誤。】甚相歡洽。及帝即位，拜大臣，以寵異之。【日本紀。】大臣始于此矣。【公卿補任、神皇正統記。】及仲哀帝征熊襲，而崩于筑紫。武內與皇后謀，祕不發喪。后潛以梓宮附武內，遷于穴門。時軍國多務，而不得葬，殯于豐浦宮而歸。后親征三韓，還至筑紫，生應神帝。辛巳歲二月，奉帝還京。會麛坂忍熊皇子舉兵，徼於播磨。后聞之，帥舟師赴難波，使武內奉帝出南海。武內至紀伊水門，與后會日高。三月，后命武內及武振熊，【○古事記討忍熊為武振熊功，不載武內。】擊忍熊。武內率精兵，出山背至菟道屯河北，與忍熊相持，謀令三軍椎結，藏弦于髻，匿其佩刀，別配木刀，稱后命誘忍熊曰：「我無貪天下，懷幼兒從君王耳。願共斷弦捨兵，以相講和。然則君王登天位，以高枕安席，專制萬機。」乃令軍士斷弦解兵，悉投之河。忍熊信之，亦斷弦解兵。武內乃下令，出所藏刀弦，渡河掩擊。忍熊敗走，武內累破之逢坂狹狹浪栗林，斬獲甚眾。忍熊窮蹙，赴水死。癸巳歲，武內承太后詔，奉帝詣角鹿笥飯大神。及歸，皇后作歌為帝壽。武內亦為帝答歌。帝即位七年，武內督韓人，穿池于大倭，號曰韓人池。九年，奉敕監察筑紫。其弟甘美內宿禰譖於帝曰：「武內據筑紫，招三韓以圖不軌。」帝信之，遣使殺武內。武內聞而歎曰：「吾無貳心，以忠事君。今其何無罪而死。」時有真根子者，說武內曰：「大臣赤心奉上，天下所共知也。願潛行詣闕，自辨無罪，而後死未晚也。人言僕貌肖大臣，請以身代。」即伏劍而死。武內大悲感，乃從其言，竊逃筑紫出南海，詣闕自明。帝鞠訊武內及甘美內，使二人探湯於磯城川濱，質真偽於神祇。甘美內服罪，武內執佩刀毆甘美內踣地，欲殺之。帝特詔釋之，賜紀佛直等之祖以為孥。武內秉政如故。仁德帝五十年，河內茨田堤有雁產雛，帝作歌問之。武內亦作歌答之。【日本紀。】五十五年，薨。【○帝王編年記為七十八年薨。】武內歷仕景行、成務、仲哀、應神、仁德五朝，在官二百四十四年，【公卿補任一說、水鏡。】不詳其年壽。【公卿補任一說。○公卿補任曰，薨年未詳。又載一說曰，春秋二百九十五歲。水鏡曰，二百八十歲→。石清水社司系譜曰，三百六十，或二百五十五。其餘諸說紛紜。按宋使日本傳曰，紀武內年三百七歲。朝鮮中叔舟海東諸國記曰，武內死年三百四十歲，歷仕六朝。附以備考。】配食應神廟。【鳩嶺宮寺緣事抄。】
　七子，羽田矢代宿禰、巨勢小柄宿禰、蘇我石川宿禰、平群木菟宿禰、紀角宿禰、【○紀本書作木，今從日本紀。】葛城長江襲津彥、【○姓氏錄作襲津彥命。】若子宿禰。【古事記。】巨勢小柄宿禰有三子，曰星川建日子，【續日本紀天平勝寶三年。○姓氏錄作星河建彥宿禰。】應神朝，代大鷦鷯尊，繫木綿襷，掌監御膳，因賜姓大雀臣。【姓氏錄。】曰伊刀宿禰。曰乎利宿禰。【續日本紀天平勝寶三年。】蘇我石川宿禰，【○三代實錄云，生于河內石川，故以石川為名，賜宗我大家而居焉，因賜宗我宿禰。不載其在何時。】子曰滿智宿禰，【○按姓氏錄云，宗我石川宿禰四世孫稻目。公卿補任云，稻目，滿智宿禰之曾孫也。由是考之，滿智為石川之子明矣。今據之。】履忠帝二年，與平群木菟等同執政。【日本紀。】滿智子，曰韓子，【公卿補任。】雄略帝時，與紀小弓等奉命征新羅，在軍為紀大磐所殺，【日本紀。】語在小弓傳。
　平群木菟宿禰，與仁德帝同日生，有鷦鷯入其室，木菟入帝產室。應神帝以為祥兆，命武內相易為名，因曰木菟。應神帝十六年，與的戶田，帥兵討新羅。先是，帝遣葛城長江襲津彥于加羅，召弓月人口，新羅留之，三年不還。於是，詔木菟等，發兵問新羅罪。木菟等兵既臨境，新羅讋服謝罪，遂與襲津彥將弓月人口而歸。住吉仲皇子謀反，木菟等扶履中帝而逃，從反正帝至難波，誘刺領巾殺仲皇子。木菟奏反正帝曰：「刺領巾有功於我，而躬忍於其君，罪不容誅矣。」帝從之，誅剌領巾。履中帝二年，與蘇賀滿智、物部伊莒弗、葛城圓俱秉政。【日本紀。】薨年百二十八。【紀氏系譜。】子真鳥，自有傳。
　紀角宿禰，應神帝三年，與羽田矢代、蘇我石川、平群木菟，往百濟，責其王辰斯無禮。國人殺辰斯，因立阿花而歸。仁德帝四十一年，牽敕再往百濟，始疆理國郡，審錄物產。【日本紀。】子田鳥，仁德帝時為都怒國造。【舊事紀。】
　葛城長江襲津彥，應神帝乙酉歲，新羅遣汙禮斯伐、毛麻利叱智、富羅母智貢調，欲以其先所質微叱許智還，構偽奏請。太后不覺，許之，命襲津彥護送，往宿對馬鉏海水門。毛麻利叱智等相謀，使微叱許智先逃于新羅，縛藁為人，置微吒許智之牀，紿襲津彥曰：「微叱許智遽病將死矣。」襲津彥遣人視之，始知其見欺，大怒，因收毛麻利叱智等三人，囚于檻中，焚殺之。直抵新羅，次蹈鞴津，攻拔草羅城，虜其民而歸。壬午歲，新羅不貢。襲津彥帥師討之。十四年，使于加羅，召弓月人口為新羅所留。三年而還。【日本紀。○本書神功紀註引百濟記曰，壬午歲，新羅不奉貴國。貴國遣沙志比跪討之。新羅人盛飾二女，迎之津口。沙至比跪納之，返伐加羅。加羅王悉宗族人民，奔于百濟。百濟王厚遇之。加羅王妹至大倭啟曰：「天皇遣沙至比跪討新羅，而納新羅美女，舍而不討，反滅我國。兄弟人民，皆為流離。故來啟。」天皇大怒，即使木羅斤資率兵復加羅。又曰，一云，沙至比跪恐不肯還，其妹在天皇後宮。沙至比跪密使使人問天皇怒解未。妹佯奏曰：「今夜夢見沙至比跪。」天皇怒曰：「比跪何敢來！」妹報之。比跪乃知不免，入石窟而死。蓋沙至比跪即襲津彥野。而人德紀四十一年，又云，百濟王附襲津彥而獻酒君，則襲津彥在百濟未死，百濟紀恐誤。】
　子葦田宿禰、【古事記。】腰裾宿禰、【姓氏錄。】熊道足禰。【續日本紀延曆十年。○按本書以雄道為襲津彥第六子。則襲津彥之女子，不止於此。今無所考。】女磐之媛，為仁德皇后。葦田孫女荑媛，嫁市邊押磐皇子，生顯宗、仁賢二帝。【○葦田以下，本書顯宗紀註。】襲津彥孫曰玉田宿禰。【○本書不載父名。】允恭帝五年，掌反正帝殯宮事，時會地震。敕遣尾張吾襲，察殯官動靜。玉田不在焉。吾襲奏其狀。帝使吾襲往葛城察之。玉田方集男女，置酒高會。吾襲諭帝旨。玉田懼，以馬一匹賂於吾襲，而密徼於路殺之，因匿武內墓域。帝召之，玉田衷甲而來，甲露。帝欲知其實，使小墾田釆女賜酒。釆女具白其狀。帝怒，將殺之。玉田逃匿其家。詔發兵圍之，捕而誅之。【日本紀。○本書雄略帝註曰，田狹臣婦名毛媛，葛城襲津彥子玉田宿禰之女也。據此，則玉田，襲津彥子也。未知孰是。然毛媛為田狹妻，與雄略紀本文不合，故今不取。祥註於雄略后妃傳。】玉田子圓，自有傳。
　的戶田宿彌，【○本書戶或作砥。】初名盾人宿禰。【○按本書書的臣祖盾人宿禰，而不載父名。據姓氏錄，的臣，葛城襲津彥命之後也。今推其時事，疑即襲津彥之子也。因附於此。】應神帝十六年，與平群木菟帥兵討新羅。仁德帝十二年，高麗貢鐵盾、鐵的。帝饗高麗人於朝，大會群臣，令射其盾的。眾莫能穿。戶田射而洞之。高麗人大驚，共起拜。帝嘉之。翌日，改賜今名。【○按本書應神紀，稱的戶田宿禰者，蓋追稱之也。】十七年，與賢遺臣使于新羅，責其闕貢。新羅恐懼奉命。賢遺臣，初名宿彌巨，與戶田同日賜今名。【日本紀。】
