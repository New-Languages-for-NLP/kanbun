【平城天皇】
　平城藤原皇后，諱帶子。式部卿百川女也。帝在儲宮，納為妃。【日本後紀、日本紀略。】延曆十三年嬰病，遷木蓮子院，薨。【日本紀略。】帝即位，追贈皇后。【日本後紀、日本紀略。】
　妃朝原內親王，延曆元年，為伊勢齋。【一代要記、齋宮記。】四年，桓武帝親臨齋所發遣，百官送至大和界。【續日本紀。】十五年，罷歸京師。【○按日本紀略，是歲二月奉幣伊勢，以齋內親王退也。而不載其名。據類聚國史、日本紀略，四年至是歲無齋王卜定，明年以布施內親王為齋。一代要記、帝王編年記，桓武朝，齋王惟載朝原、布施二內親王。然則是月退者為朝原，明矣。】敘三品。【日本後紀。】十七年，賜田二百五十町。【日本紀略。】後進二品。【○按進位為妃，年月無所考。日本後紀、類聚國史、日本紀略並曰，弘仁三年四月，妃二品朝原內親王、妃四品大宅內親王辭職，許之。而不言為何帝妃。皇胤紹運錄、歷代皇記、一代要記並曰，為平城帝妃。今據之。】入宮無寵。【皇胤紹運錄、歷代皇紀。】弘仁三年，罷。【日本後紀、類聚國史、日本紀略。】八年，薨。年三十九。嵯峨帝遣使監護喪事。【日本紀略。】
　妃大宅內親王，敘四品，與朝原內親王同時罷。【日本後紀、日本紀略、類聚國史。】後進三品。天長五年，薙染。【日本紀略。】嘉祥二年，薨。仁明帝不視事三日。【續日本後記。】
　尚侍藤原藥子，中納言種繼女也。適中納言藤原繩主，生三男二女。帝為太子時，其長女以選入宮。後藥子為東宮宣旨，帝私焉。桓武帝惡而逐之。帝即位，又召為尚侍，敘正三位，恩寵隆渥。藥子善為媚以求幸，矯託百端。帝不知其奸，所言無不聽。百司眾務，吐納自由，威福之盛，熏灼四方。帝禪位居平城，藥子與兄仲成驕恣益熾。【日本後紀、日本紀略。】密謀使帝再莅祚，己居后位。【水鏡。】遂矯命將遷都平城。京師騷動。嵯峨帝震怒，收仲成，下詔暴白藥子罪狀，奪其官位，擯於宮外。帝怒，遂發兵，與藥子同輿而東。大軍塞路，不得進。還官薙髮。藥子仰藥而死。【日本紀略。】
　伊勢繼子，木工頭老人女也。【三代實錄。○老人書木工頭，據續日本紀。】帝在儲宮，納之。【日本後紀。】生廢太子高岳親王、巨勢親王、【三代實錄。】上毛野內親王、石上內親王。【皇胤紹運錄、歷代皇紀、一代要記、帝王編年記。】四年，賜田十一町。【類聚國史。】尋進從四位下。弘仁三年，卒，年四十一。贈從三位。【日本後紀、日本紀略。】
　葛井藤子，【○皇胤紹運錄，葛井作番長，藤子作藤繼，曰正五位下葛井宿禰道依女，後改番長朝臣。今從續日本後紀。】正五位下道依女也。【一代要記。○紹運錄一說為良藤繼道女。】生阿保親王。仁明帝即位，敘從五位下。【續日本後紀。】
　紀魚員，從三位木津魚女也。敘從五位下。生叡努內親王。【續日本後紀。】

【嵯峨天皇】
　嵯峨橘皇后，諱嘉智子，內含人清友女他。后未筭時，法華寺有尼禪雲，把后臂謂曰：「娘子後當為天子皇后母。」后資性寬和，風容絕異，垂手過膝，髮委於地。帝為親王，納之有寵。【文德實錄。】登祚，進為夫人。【○文德實錄，為弘仁初為夫人。今據類聚國史、日本紀略。】尋賜封一百戶。弘仁初，進從三位。【日本紀略。】五年，賜尾張、丹羽郡田二十四町。【日本後紀。】六年七月七日，后夢著瓔珞，莊嚴如佛。數日，立為皇后。正位之後，專務化導，宮闈邕穆，朝野稱之，帝敬重加隆。生仁明帝、淳和皇后、【文德實錄。】秀良親王、【○帝王編年紀，為高津內親王所生。今據續日本紀後紀承和元年十月之文，從皇胤紹運錄、原氏系圖、一代要記、皇胤系圖。】秀子內親王、【○皇胤紹運錄、皇胤系圖，為大原淨子所生。今從續日本後紀。】俊子內親王、【○皇胤紹運錄、皇胤系圖，為淨子所生。今從一代要記、帝王編年記。】繁子內親王、【○皇胤紹運錄、皇胤系圖，為文屋文子所生。今從文德實錄。】芳子內親王、【皇胤紹運錄、皇胤系圖，為文子所生。按續日本後紀曰，太后第五皇女，故今序於末。】淳和帝立，尊曰皇太后，奉封一千戶。【日本紀略。】仁明帝立，尊曰太皇太后。承和三年，奉平城京空閒地二百三十町，充朱雀院。明年，奉近江荒田六十四町，充後院。九年，遷御冷然院。【續日本後紀。】嘉祥三年，仁明帝不豫。后憂念知，遂剃髮為尼，以求冥救。【○續日本後紀為帝崩後依病入道。】三月，帝崩，后以五月崩。年六十五。葬於深谷山，遺令薄葬，不營山陵。【○世傳，后遺令曰：「不用葬儀，棄於中野。耽色欲者，見我爛穢，有少警悟也。」及崩，棄屍於西郊。後拾其拳以收埋。因號其所曰一拳，又曰拳宮。今不取。】先是，民間訛言：「今玆無母子，三月三日不可以造餻。」母子者，野草名也，時俗用以造餻。故云：「識者聞而惡之。」至于三月，宮車晏駕。未幾，后亦崩。后篤信佛，建檀林寺，置比丘尼持律者。仁明帝施捨五百戶以充供養。【文德實錄。】世稱檀林皇后。【皇年代略記。】后嘗多造寶幡及繡文袈裟，窮盡巧妙。左右不知其意。後遣妙門慧蕚於唐，以繡文袈裟，施僧伽及康僧等，以寶幡鏡奩之具，藏五臺山寺。【○按元亨釋書，慧蕚，齊衡初，應橘太后之詔，齎幣入唐。至杭州靈池寺，謁齊安禪師致幣，遂得義空長老而歸。世傳后詠和歌曰：「唐土の模呂胡志乃，山の彼方に夜麻能阿奈多珥，立つ雲は多菟玖毛波，此處に炊く火の古古珥多玖比能，煙なりけり計布利奈利計利。」齊安聞而許可白：「東域深解之人，誠婦人而大丈夫者也。」元亨釋書係齊衡，其誤不待辨證。世傳之歌，亦無確據，姑附備攷。】又與弟右大臣氏公議，開學舍，名學館院。勸諸子弟，誦習經書。時人以此漢鄧皇后。【文德實錄。】
　妃高津內親王。生業良親王、【三代實錄。】業子內親王。【日本紀略、皇胤紹運錄、一代要記、皇胤系圖。】踐祚初，敘三品，立為妃。【日本紀略、續日本後紀。】未幾而廢。承和八年，薨。遣使監護喪事。【續日本後紀。】
　妃多治比高子，從五位下氏守女也。【一代要記。】踐祚初，為夫人，封一百戶。【日本紀略。】弘仁元年，進從三位。六年，為妃。【日本後紀、一代要記。】十一年，進從二位。【一代要記。】天長三年，薨。年三十九。就第贈從一位。【日本紀略。】
　夫人藤原產子，弘仁初，入掖庭，進從三位。【日本紀略。】後為夫人，【一代要記。】進從二位。天長六年，薨。年六十九。【日本紀略。】
　夫人藤原緒夏，右大臣內麻呂女也。弘仁元年，敘從五位上。三年，進從四位下。【文德實錄。】六年，立為夫人，【日本後紀、類聚國史。○文德實錄係三年，誤。】進從三位。【日本後紀、文德實錄。】齊衡二年，薨。贈正二位。【文德實錄。】
　女御大原淨子，正六位上家繼女也。【一代要記。】敘正五位下。弘仁五年，進從四位下。【文德實錄。】生仁子內親王。【皇胤紹運錄。】敘從三位。承和八年，薨。【續日本後紀。】
　女御百濟貴命，鎮守將軍俊哲女也。貴命，姿質姝麗，閑於女工。為女御，【文德實錄。】生基良親王、【皇胤紹運錄、帝王編年記、皇胤系圖。】忠良親王、【文德實錄。】基子內親王、【皇胤紹運錄、一代要記、帝王編年記、皇胤系圖。】弘仁十年，敘從五位上，進從四位下。仁壽元年，卒。【文德實錄。】
　更衣秋篠高子，【○更衣據日本後紀。○續日本紀作康子，或京子。類聚國史京子。今從皇胤紹運錄、一代要記、帝王編年記。】承和九年，敘從五位上。嘉祥二年，授從四位下。【續日本後紀。】後進正四位下。【皇胤紹運錄、一代要記。】生源清。【皇胤紹運錄、一代要記、帝王編年記。】
　更衣山田近子，【○更衣據日本後紀。○按皇胤紹運錄、一代要記、皇胤系圖，山田或作山口，誤。】帝晚年納之，有寵。生源啟、【三代實錄。】源密姬、【皇胤紹運錄、一代要記、皇胤系圖。】承和九年，授從五位上。【續日本後紀。】
　更衣飯高宅眉，【源氏系圖、皇胤紹運錄。】生源常、【文德實錄。】源明。【公卿補任、源氏系圖。】
　尚待百濟慶命，鎮守將軍教俊女也。【一代要記。】動有禮則，帝甚貴重。生源定、【三代實錄貞觀五年。】源鎮。【源氏系圖、一代要記、帝王編年記。】進從三位。天長七年，特賜封五十戶。【日本紀略。】承和初，帝遷御嵯峨院，是為大院。為築別宮，號曰小院。其寵渥如此。【三代實錄。】三年，為尚待。八年，進從二位。嘉祥二年，薨。敕贈從一位，遣使監護喪事。【續日本後紀。】
　笠繼子，生源生。【公卿補任、一代要記、帝王編年記。○按皇胤紹運錄，以生為大原全子所生，誤。】嘉祥二年，進從三位。【續日本紀。】
　大原全子，生源融、【續日本後紀、一代要記。】源勤、源盈姬。【皇胤紹運錄、一代要記。】嘉祥二年，進正五位下。【續日本後紀。】
　高階河子，【○按皇胤紹運錄、帝王編年記，作阿子。皇胤紹運錄作阿吉。並誤。】從四位上淨階女也。生宗子內親王，授從五位上。
　交野女王，從五位上山口王女也。【續日本後紀，書幸姬王氏。今據一代要記、帝王編年記、皇胤系圖。】生有智子內 親王。【續日本後紀。】弘仁十四年，授從五位上。【類聚國史。】
　文室文子，正五位下久我麻呂女也。生純子內親王、【三代實錄。】齊子內親王。授從五位上。【文德實錄。】
　廣井氏，生源信。【三代實錄。】
　上毛野氏，生源弘。【三代實錄。】
　安倍楊津，【○楊津，據一代要記。】生源寬。【皇胤紹運錄、一代要記、帝王編年記、皇胤系圖。】
　田中氏，生源澄。【皇運紹運錄、一代要記、帝王編年記、皇胤系圖。】
　粟田氏，生源安。【文德實錄。】
　惟良氏，生源勝。【三代實錄。】
　長岡氏，生源賢。【皇胤紹運錄、一代要記、帝王編年記、皇胤系圖。】
　布勢氏，生源貞姬、源端姬。【皇胤紹運錄、皇胤系圖。】
　當麻氏，正六位上治田麻呂女也。生源潔姬、源全姬。【三代實錄。】
　紀氏，生源更姬。【皇胤紹運錄、一代要記、皇胤系圖。】
　內藏氏，【○按續日本後紀，授內藏景子從四位下，疑此人也。】生源神姬、源容姬、源吾姬。【皇胤紹運錄、一代要記、皇胤系圖。】
　甘南備氏，生源聲姬。【皇胤紹運錄、一代要記、皇胤系圖。】