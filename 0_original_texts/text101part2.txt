【平城】四女
　上毛野內親王，宮人伊勢繼子所生也。【皇胤紹運錄、一代要記、帝王編年記。】
　叡努內親王，宮人紀魚員所生也。【續日本後記。○按皇胤紹運錄、歷代皇紀，皆為第四女。】大同五年，賜備前穀一百斛。【類聚國史。】承和二年四月，薨。帝不視事三日。【續日本後記。】
　石上內親王，上毛野內親王同母妹也。【○皇胤紹運錄、皇胤系圖、歷代皇紀，皆為第三女。今從三代實錄清和紀，敘叡努後。】大同五年，賜近江、播磨穀並三百斛，備前穀三百斛。【類聚國史。】承和十三年九月，薨。【續日本後紀。○按皇胤紹運錄為十二年，歷代皇紀十年。】
　大原內親王，上毛野內親王同母妹也。【三代實錄。】大同元年，為伊勢齋。四年，罷。【類聚國史、日本紀略。】五年，賜近江、播磨、備前穀八百斜。【類聚國史。】貞觀五年正月，薨。帝不視事三日。【三代實錄。】
【嵯峨】二十七女
　業子內親王，妃高津內親王所生也。【○皇胤紹運錄以正子為第一女，業子為第六女。三代實錄元慶三年三月癸丑條曰：「正子，嵯峨太上天皇之長女。」日本紀略曰：「業子，帝第一女。」按續日本紀，承和八年四月高津薨，下文曰：「帝踐祚之初為妃，未幾而廢。」又按日本紀略、文德實錄，橘嘉智子弘仁六年立為皇后，蓋橘后寵方隆，而高津見廢，乃知正子是橘后所生之第一女，而於帝則第二女也。紹運錄輒以橘后所生五女置于首，而又母氏多謬，說見橘后傳。金據紀略，以業子為長女。】弘仁六年六月，薨。遣使監護喪事。【日本紀略。】
　正子內親王，橘皇后所生也。為淳和皇后。【三代實錄。】
　秀子內親王，正子內親王同母妹也。承和六年，賜山城宇治郡荒田一町。嘉祥三年二月，薨。遣使監護喪事。【續日本後紀。】
　俊子內親王，【○俊，日本紀略作緩。今從皇胤紹運錄。】正子內親王同母妹也。【一代要記。】天長三年六月，薨。【日本紀略、一代要記。】
　繁子內親王，正子內親王同母妹也。【文德實錄、一代要記。】承和中，賜河內山城空閒地若干頃。【續日本後紀。】繁子，容姿艷麗，進止有度。以病出家為尼。仁壽元年十二月，薨。【文德實錄。】
　芳子內親王，正子內親王同母妹也。承和五年十二月，薨。明年元旦廢朝賀。【續日本後紀。】
　基子內親王，安御百濟貴命所生也。【皇胤紹運錄。】天長八年三月，薨。【日本紀略。】
　宗子內親王，宮人高階河子所生也。性操貞潔，節儉終身。齊衡元年三月，薨。【文德實錄。】
　有智子內親王，交野女王所生也。【○一代要記、帝王編年紀、齋院記，為第八女，誤。】頗涉史漢，隸善屬文。【續日本後紀。】弘仁元年，為賀茂齋。置賀茂齋，始于此。【按齋院記，天皇愛之以為齋院，而不載其在何年，且始於此。帝王編年紀為九年五月始置。今從貴女鈔、一代要記。】十四年二月，帝幸其山莊，命文人賦詩。【類聚國史、日本紀略、續日本後紀。】內親王探韻，得塘光行蒼，即便瀝筆曰：「寂寂幽莊水樹裏，仙輿一降一池塘。栖林孤鳥識春澤，隱澗寒花見日光。泉聲近報初雷響，山色高晴暮雨行。從此更知恩顧渥，生涯何以答穹蒼。」時內親王年十七。帝大褒賞之，授位三品，又書御製詩賜之。【續日本後紀。】是日，進授從五位下藤原常房、巨勢識人，正六位上文室永年，從五位下交野女王、永原真殿，無位坂本宮繼位，有差。【類聚國史。】尋賜封百戶，為召文人資。【續日本後紀。】天長八年，辭職。【日本紀略、齋院記。】居嵯峨西莊。仁明帝即位，進二品。承和元年，賜伯耆會見郡荒廢田百二十町。【○按本書嘉祥元年八月敕為天長七年事，未知孰是。】十四年十月，薨。年四十。遺言薄葬，不受葬使。【續日本後紀。】所著詩，載在經國集。
　仁子內親王，女御大原淨子所生也。【皇胤紹運錄、皇胤系圖。】大同四年，為伊勢齋。【類聚國史、日本紀略、一代要記。】弘仁二年，赴伊勢。【類聚國史。】十四年，罷。【日本紀略。】寬平元年正月，薨。【一代要記。】
　純子內親王，宮人文屋文子所生也。貞觀五年正月，薨。帝不視事三日。【三代實錄。】
　齊子內親王，純子內親王同母妹也。適太宰帥葛井親王。仁壽三年五月，薨。【文德實錄。】
　源貞姬，宮人布勢氏所生也。【皇胤紹運錄。】弘仁五年，與諸妹向賜姓源朝臣。【姓氏錄。】六年，與潔姬、全姬、善姬同遷自右京，貫附左京。【日本紀略。】承和八年，敘從四位上，【續日本後紀。】後至正四位下。元慶四年七月，卒。【三代實錄。】
　源潔姬，宮人當麻氏所生也。善琵琶。帝為選婿，無稱意者。時藤原良房年僅弱冠，帝愛其風度，以潔姬妻之。【文德實錄。】承和八年，敘正四位下。【續日本後紀、文德實錄。】仁壽元年，進從三位。三年，轉正三位。齊衡三年六月，薨。【文德實錄。】清和帝即位，以外祖母，就墓贈正一位，列荷前幣，為四墓之一。貞觀元年，置守冢一戶。五年，詔廣兆域。【三代實錄。】
　源全姬，潔姬同母妹也。【三代實錄。】敘從四位下。齊衡二年，進正四位下。【文德實錄。】貞觀中，為尚侍。累進從二位。元慶三年，至正二位。六年正月，薨。【三代實錄。】
　源善姬，尚侍百濟慶命所生也。【皇胤紹運錄。○按一代要記無善姬，而敘若姬於此，誤。】
　源更姬，宮人紀氏所生也。【皇胤紹運錄、皇胤系圖、一代要記。】承和八年，授從四位上。【續日本後紀。】
　源若姬，【皇胤紹運錄。】失母氏。
　源神姬，宮人內藏氏所生也。【皇胤系圖、皇胤紹運錄、一代要記。】
　源盈姬，宮人大原全子所生也。【皇胤紹運錄、皇胤系圖、一代要記。】貞觀元年，敘從四位下。明年，進從四位上。【三代實錄。】
　源聲姬，宮人甘南備氏所生也。【皇胤紹運錄、皇胤系圖、一代要記。】嘉祥二年，敘從四位下。【續日本後紀。】
　源容姬，神姬同母妹也。【皇胤紹運錄、一代要記、皇胤系圖。】
　源湍姬，貞姬同母妹也。【皇胤紹運錄、皇胤系圖。】貞觀二年，敘從四位上。十八年九月，卒。【三代實錄。】
　源吾姬，神姬同母妹也。【皇胤紹運錄、皇胤系圖、一代要記。】貞觀四年，敘從四位上。【三代實錄。】
　源密姬，更衣山田近子所生也。【皇胤紹運錄、一代要記、皇胤系圖。】
　源良姬，失母氏。嘉祥三年，特給封百戶。【續日本後紀。】清和帝即位，敘從四位上。元慶八年二月，卒。【三代實錄。】
　源年姬，失母氏。貞觀五年，敘從四位上。十六年九月，卒。【三代實錄。】
