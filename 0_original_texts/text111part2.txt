水守，大寶中為尾張守。時太上天皇將幸參河，至尾張，賜水守封一十戶，遷河內。和銅初，為近江守，至從四位下，有政績。賜田一十町、穀二百斛、衣一襲，入為右京大夫，除宮內卿。四年卒。【續日本紀。】子，土作，【公卿補任。】至參議從四位上。【續日本紀。】
　多治比廣足。廣足，天平中，歷上總守、刑部、兵部卿。勝寶元年，拜中納言。二年，授從三位。寶字初，姪犢養、禮麻呂、鷹主，黨于橘奈良麻呂。敕曰：「廣足昏耄，不教諸姪，悉為賊徒。如此之人，何居宰輔。宜辭官以散位歸第。」四年，薨。【續日本紀。】
　石上麻呂。本姓物部連。大連目之後，衛部宇麻呂子也。【續日本紀。○本書宇麻呂作宇麻乃，舊事紀作馬古。今考公卿補任定之。又按舊事紀，馬古，孝德時，授大華上氏印大刀食封千煙，奉齋神宮，而日本紀及諸書不載，今無所徵。】壬申之亂，帝大友敗走，大臣以下皆散，獨麻呂從之。天武朝，授大乙上，為遣新羅大使。踰年而還，授小錦下，進直廣參，【日本紀。】改賜今姓。【姓氏錄。】持統朝，赴筑紫監新城。尋進直廣壹，假資人五十。【日本紀。】進直大壹。文武朝，為筑紫總領，尋拜中納言。大寶元年，授正三位，為大納言兼太宰帥。【按源氏河海鈔，為太宰帥始於此者，誤。】慶雲元年，拜右大臣，益封二千一百七十戶。和銅元年，累進正二位，轉左大臣。遷都平城，麻呂為難波京留守。養老元年，薨。【續日本紀。】年七十八。【公卿補任。】帝深悼，廢朝，遣式部卿長屋王、左大辨多治此三宅麻呂，就第弔膊，贈從一位。百姓追慕，無不痛惜。又賜其家絁一百匹、絲四百絇、綿一千斤、布二百端。子乙麻呂。【續日本紀。】
　物部乙麻呂。乙麻呂，天平中，為丹波守，陞左大辨。坐姦久米若女，流土佐。後召還，歷西海道巡察使、常陸守、右大辨，遷中務卿。二十年，授從三位。勝寶元年，拜中納言。二年，薨。【續日本紀。】乙麻呂為人穎秀，雍容閑雅，潛心典墳，兼愛篇翰，【懷風藻。】尤好和歌。【萬葉集。】其在南荒，臨淵吟澤，寫心文藻，著銜悲集二卷，傳于世。天平中，選遣唐使，無出乙麻呂右者，因為大使，聚悅服，然不果行。【懷風藻。】宅嗣，自有傳。