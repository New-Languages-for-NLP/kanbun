父貞代王，從五位下大監物。有雄有風操，通政事。式部卿葛原親王薦為正親佑。承和中，進敘從五位上，為越前守，歷玄蕃頭、中務大輔，遷攝津守。境內安靜，黎庶悅服，食糜充實，政化大洽。嘉祥二年，以治績最善，授從四位下，遷肥後守。奏請改王氏，賜清原真人姓。齊衡元年，進從四位上，卒于官，百姓追募焉。【文德實錄。】
　丹墀門成，父曰豐長，為內藏助。門成，弘仁初，歷少判事、大和大掾。天長三年，授從五位下。尋為丹波介，土民麤戾，舊號離冶。門成性剛直，蒞以猛政。廳事之前，笞杖疊積。數年，部內大治。【文德實錄。】承和中，為彈正少弼，遷刑部大輔，任武藏權守。逾年，為真。【續日本後紀。】所部曠遠，盜賊充斥。門成臨職，不久風俗肅成，奸猾斂跡，遷大和守，搏擊豪右，無所迴避。境內夷晏，百姓戴之。仁壽三年，敘正五位下，卒于官。門成雖無學術，長于吏事，所至必樹風聲，時人稱焉。【文德實錄。】
　春枝王，左京人，忍壁親王之後也。【續日本紀。】父仲嗣王，從五位下。春枝少仕嵯峨帝，為人謙遜，有吏才，敦崇佛道。承和初，為越後介，政績頗著。十年，以新遭大喪，妙簡司牧。蕃枝中選，敘從五位下，任能登守。田野荒廢，百姓疲弊，春枝悉心經理，蒞職數年，民庶蘇息，部內大安。仁壽中，歷中務少輔、正親正。齊衡中，進從五位上，為下總守，必病不之任，隱居養痾，詔給節祿、位祿等，一准見任。三年，卒，年五十九。【文德實錄。】子岑王，承和中，賜姓清瀧真人。【續日本後紀。】
　長岑高名，右京人，幼而入學，年二十一，補文章生，歷式部、民部二省少錄、少內記，以貧請外。天長元年，除安房掾。數年，入歷左右少史，轉左大史。【文德實錄。】承和初，為遣唐使判官，【續日本後紀。】自從六位上，進外從五位下，兼大膳亮、美作權介。【文德實錄。○正六位上，據續日本後紀。】從大使藤原常嗣赴唐，在道進一階。常嗣以船中雜事，一委高名。時副使小野篁至太宰府，稱病不行。以故高名至唐，得從大使而上殿。歸，進一階，除伊勢權介，進正五位下。特旨召為嵯峨院別當。歷山城、阿波守，遷伊勢守，【文德實錄。】兼齋宮權頭，【續日本後紀。】除播磨守。齊衡中，累進正四位下，任右京權大夫。高名清直奉公，前後守七國，政尚嚴明，百姓不擾。常戒子孫曰：「吾素清貧，家無斗儲。瞑目之日，必從薄葬。」天安元年，卒于官，年六十四。【文德實錄。】
　山田古嗣，左京人。父益人，外從五位下勳六等，越前介。古嗣天幸篤孝，廉謹寡言。幼喪母，敬事從母。嘗讀書傅，至「樹欲靜而風不止，子欲養而親不在。」流涕不禁，卷帙為之沾濡。後丁父憂，哀毀過禮。天長中，為陸奧按察使記事，入歷少內記、少外記，轉大外記。公卿每諮詢焉。古嗣推薦文士，多見舉用。【文德實錄。】承和中，累進從五位下，【續日本後紀。】為阿波介，政有聲績。初阿波、美馬兩郡每罹旱災，古嗣到任，築陂蓄水，以備溉灌，民賴其利。仁壽中，入為左京亮，進從五位上，任相模權介，卒于官。年五十六。【文德實錄。】
　藤原高房，參議藤嗣子也。身長六尺，膂力過人。有義氣，不拘細謹。弘仁末，為右京少進。天長三年，遷式部大丞。明年，授從五位下，任美濃介。威惠兼施，屬託不行。發姦摘伏，盜賊屏息。安八郡有陂渠，提防決壞。土人相傳，陂渠有神，不欲遏水，逆之者死。故前守因而不修。高房發民修之曰：「苟利於民，死不恨！」由是溉灌流通，後世賴之。席田郡有巫，為妖伸術咬心。黨與蔓衍，民被害。長吏恐怖，不敢入其界。高房單騎馳入，捕而罪之，妖害遂絕。歷備後、肥後、越前守，所在著稱焉。仁壽二年卒，年五十八。【文德實錄。】子山陰，自有傳。
　甘南備高直。父清野，寶龜中，以大學大允，為遣唐判官。【續日本後紀。】廷曆中，歷肥前守、【續日本紀。】兵部少輔、武藏介。高直，身長六尺二寸，少為文章生，善屬文，工琴書。大同、弘仁間，歷大宰少監、西海道觀察使判官、左近衛將監，敘從五位下，累歷陸奧、上野介。天長中，遷常陸守，有惠政。會採訪使緣前司所犯，并坐高直，停釐務。吏民感其德化，競遺資用。高直素被嵯俄上皇眷顧，未幾任攝津守。承和初，累進從四位下。丁母憂，哀毀過禮，殆至滅性。三年，卒，年六十二。【續日本後紀。】
　紀夏井，左京人，【三代實錄。】大納言古佐美之曾孫。【紀氏系圖。】父善岑，美濃守從四位下。夏井，為人溫雅有才，眉目疏朗，身長六尺三寸。承和初，以善隸書，待詔授文堂，就參議小野篁受筆法。篁歎曰：「紀三郎可謂真書之聖。」文德帝即位，詔召見之。衣履疏弊，左右咸笑之。帝曰：「是疲駿也，非汝等所知。」遂得殊寵。嘉祥三年，權少內記。齊衡元年，兼美濃少掾，讓之異母兄大枝。明年，轉大內記，授從五位下，遷右少辨。帝以其清貧無居處，賜宅一區。夏井秉志忠直，時有規諫，帝逾重之。尋進從五位上，兼播磨介，又兼式部少輔，未幾為右中辨。性聰敏，臨事不滯，恩寵優渥，任用轉重，內外機務，多所輔益。及帝崩，出為讚岐守，政化大行，吏民安之，不忍相欺。秩滿將歸，百姓相率，諧闕乞留。更留二年。黎庶殷富，倉廩充實。於是新造大藏於部內，總四十宇，皆糙納以為不動之蓄。及去，吏民贈遺，一無所受。歸都之後，就送其家。夏井唯留紙筆，其餘悉還之。貞觀七年，任肥後守，母石川氏聞而哭之。問其故，曰：「聞肥後風俗，國宰至清，身必不全。吾子其不終乎！」夏井有異母弟豐城，為人放誕，數加切責。豐城苦之，途託身大納言伴善男。及善男敗，豐城為善男之從。夏井以緣坐流于土佐，私歎曰：「凡法律所謂首從之坐，必有差降。予是從之兄，亦緣坐也。今與首同遠流，何無別哉。」隨使出境。肥後民庶遮路哭。過讚岐境，百姓老幼逢迎道路，哭聲相接數十里。數年，母亡，居喪過禮。建草堂，藏骸骨，晨昏無異生時。雅祟佛教，日讀大般若經五十卷，以終三年之喪。
　夏井多藝，尤善圍碁。時有伴少勝雄者，善奕碁。延曆中，以藝充聘唐使員。及父善岑為美濃守，少勝擁為介，夏井時十餘歲。習圍碁於少勝雄，一二年間殆過之。又善射覆。文德帝與宮人為藏鉤之戲，密令夏井筮之。揲蓍布卦曰：「有小女著青衣，首插白花，鉤在其左手。」帝乃探得大悅。又精醫藥，在土佐，自往山澤，釆藥合煉，施之民間，多得其驗。有一人中風，被髮狂走，夏井與一匕藥，立愈。其得效率此類也。【三代實錄。】
　南淵永河，右兵衛佐槻本老之孫也。本姓坂田，父奈氐麻呂，散位從四位下。永河，嵯峨帝龍潛之時，與朝野鹿取等侍讀書。大同初，為少外記。及帝踐祚，遷民部少丞，授從五位下，任但馬介，歷民部、治部少輔，累遷右近衛少將。尋歷左右中辨，遷治部大輔，敘從四位下，任內藏頭，特敕為冷泉院別當，兼越前守。與兄正五位下弘貞，陳父先志，賜今姓。承和中，為太宰大貳，政以仁愛為本，民庶仰慕。入拜刑部卿，歷播磨、近江守，進正四位下。尋致仕。仁壽初，朝廷以其宿老，優授下野守，不赴任。頃之，轉因幡權守。天安元年，卒，年八十一。【文德實錄。】
　子年名。天長末，補文章生，為少內記。逮仕仁明、文德、清和、陽成四朝，歷職內外，【公卿補任。】至大納言正三位。薨年七十。小野有山莊，嘗聚耆老，為尚齒會，後多效之者。【古今著聞集。】
　小野恒柯，右京人。父瀧雄，出羽守正五位下。恒柯少好學，有文才，最工草隸。承和中，為少內記，轉大內記，歷美作掾、近江大掾，初為大宰少貳。仁壽中，為右少辨。歲餘，任播磨守。治貴簡要，政不開明。性矜傲，舉止任情，無所矯飾。書法之妙，冠絕當時，世所模楷，聲價甚高。得其尺牘者，莫不寶愛焉。貞觀初，進從五位上，卒年五十三。【三代實錄。】
　橘良基，左京人。【三代實錄。】左大臣諸兄之後也。祖常主，參議。【三代實錄。參取公卿補任。】父安吉雄，攝津守。良基幼而篤學，早有風概，明練治體，清正立己。仁壽三年，除左京少進。數年，遷民部少丞。天安初，太宰大貳正躬王妙選僚屬，請良基為少監。以非其好，不肯赴。帝怒，奪其官。貞觀元年，起為木工少允，邀式部少丞，尋轉大丞。六年，授從五位下，任伊豫權介，政有能聲。十一年，敘從五位上，遷常陸介。秩既滿，新司拘留不遣。十六年，朝議以無負，累擢為越前守。元慶中，進正五位下，任丹波守，以幹理稱。進從四位下，遷信濃守。勸督農耕，輕其租課，家有贏儲，戶口繁衍，治為當時之最。然而情在進取，不能以退素自守。又性強梁，無所推屈。己之所惡，雖僚佐未嘗含容焉。仁和元年，管內筑摩郡民辛犬甘秋子，為怨家坂名井子、繩麻呂等所燒居宅，家口八人焚死。秋子詣太政官訴之。遣使推訊，子繩麻呂等承服，乃使禁子繩等至京師。良基故縱子繩等，更捉秋子，令子繩等以他物毆傷秋子。秋子訴冤，太政官下符放秋子，譴責良基曰：「既遣敕使推問辨糺，若有出入，國有恒典。而牧宰任意，改行其事。為吏之道，豈如此乎。」詔少監物布勢敏行推問之。敏行還奏，良基對捍詔旨。於是，召良基下於刑部省，推斷未竟，卒，年六十三。
　良基素清貧，家無儲蓄。中納言在原行平賻以絹布，得殯葬焉。良基歷五國守，每秩罷歸，不載資糧。教子孫以潔身。子在公嘗問治國之術。答曰：「雖有百術，不如一清。」其操守如此。【三代實錄。】子澄清，延喜中，至從三位中納言。【公卿補任。】澄清子忠正，敘從五位下。【橘氏系圖。】先是，王及源、藤、橘氏，皆有氏長者號，【職原抄。】其氏第一人為之。【江家次第、職員抄。】唯橘氏衰微，雖有長者號，止知學館院領而巳。【職原抄。】其氏爵以是定舉敘之。【江家次第、西宮記、職原抄。】所謂是定者，擇其人命之。【職原抄。】攝津守藤原中正妻，澄清女也，生女，侍攝政兼家，生大納言道隆。以故，詔道隆為是定。【公事根源。】自後橘氏敘爵，皆屬藤原氏。【職原抄、公事根源。】
