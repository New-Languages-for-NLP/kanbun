天平中，敘從五位下，為越前守。寶字初，坐黨橘奈良麻呂被謫。召還，授從五位上。寶龜中，累歷出雲、肥後守，敘從四位下，為陸奧按察使。以老固辭。詔曰：「聞汝駿河麻呂宿禰，衰老不能就職。然陸奧之任，固擇其人。唯汝稱朕心，故授見任。」即日授正四位下。既而兼陸奧鎮守將軍。蝦夷寇邊，駿河麻呂奏狀，請處分。敕曰：「將軍前日奏征夷便宜，以為：『一者不可伐，一者必當伐。』朕慮勞民，每事含弘。今得將軍奏，蠢彼蝦狄，不悛野心，屢侵邊境，敢拒王命。事不獲已。一依來奏。宜早發軍，應機討滅。」時海道蝦夷燒斷橋道，攻桃生城，破其西郭。守兵不能支，國司遣兵援之，馳驛以聞。【○本書不載結局，蓋脫文也。簡下文，百濟俊哲奏。潰圍而出，疑此時之事。今無所考。】迺敕坂東八國曰：「陸奧如有告急，隨國大小，差發援兵，務赴機要。」駿河麻呂又奏：「臣等計賊所為，狗盜鼠竊，雖時有侵掠，而不致大害。今屬茂草之時攻之，朕恐後悔無。」及帝以其輕論軍興，首尾異計，譴責之，駿河麻呂懼，進兵破賊，追至遠山村。其地嶮阻，夷賊所憑。歷代諸將，未嘗究討。至是覆其巢穴，降者相踵。嘉功慰勞，賜御服綵帛。六年，就拜參議，遣使宣詔曰：「嚮者夷俘構逆，侵桃生城。鎮守將軍大伴宿駿河麻呂，奉承朝委，不顧身命，討活反賊，懷柔歸服。勤勞之重，實合嘉尚。授正四位上，賜勳三等。從軍部將以下，一千七百九十餘人，量等授位。」七年，卒，贈從三位，賜絁三十匹，布壹百端。【續日本紀。】
　百濟俊哲，寶龜中，蝦夷作亂，俊哲有功，賜勳六等，尋勳五等。累進從五位上，為陸奧鎮守副將軍。奏曰：「臣在賊圍中，兵疲矢盡。祈桃生、白河等十一神，乃得潰圍而出。非神所佑，何免覆沒。請以十一社准幣社。」許之。天應元年，賞征夷之勞，賜正五位上勳四等。延曆中，坐事，左降日向權介。居之四歲，赦還京師。帝欲征蝦夷，敕與坂上田村麻呂至東海道，簡閱軍士、器械，為征夷副使、下野守，兼陸奧鎮守將軍。【續日本紀。】尋授勳三等，至從四位下。【續日本後紀承和元年。】十四年，卒。【日本紀略。】
　紀廣純，大納言麻呂孫，左衛士督宇美子也。寶字中，奉使北陸道，問民瘼。尋敘從五位下，為太宰少貳。歷薩摩、筑後守。寶龜中，遷美濃介，進從五位上，改河內守。新羅使金三玄等來太宰府，廣純奉敕檢問之。陸奧蝦夷寇邊，廣純兼鎮守副將軍，討之。既而遷陸奧介，進正五位下，授勳五等。是時，蝦夷未平，會按察使大伴駿河麻呂卒，以廣純為陸奧守。未幾，兼按察使鎮守將軍。尋授從四位下勳四等。先是，廣純上言：「出羽志波村賊，蟻聚肆毒。出羽軍士，戰屢失利。」因以近江介佐伯久良麻呂為鎮守權副將軍，鎮出羽。十一年，就拜廣純參議。建言：「欲取水路擊賊，比年寒甚，河水凍合，不得通船。賊得其便，屢來侵擾。請先差兵三千，塞入寇之道。待三、四月雪消，雨水汎溢，直入賊地，築覺虌城守之。」敕曰：「山賊居近，伺隙來侵。宜造覺虌城，以遏膽澤之賊。」敕符未到，又奏言：「賊入長岡，官軍防戰，互有死傷。如不早討，侵掠不已。請三月中旬發兵進討，築城置戍。」敕曰：「狼子野心，不顧恩義，敢恃險阻，屢犯邊境。兵雖凶器，事不獲己。既發三千兵，以刈遺孽，以滅餘燼。凡軍機動靜，以便宜從事。」覺虌柵成，廣純自率俘軍，入伊治城。牡鹿郡大領道島大楯、上治部大領伊治砦麻呂等從焉。砦麻呂本夷俘之種，初有憾于廣純，然陽媚事之。廣純信用，大楯每凌侮砦麻呂，以夷俘遇焉，砦麻呂深銜之。至是煽動俘軍，自為內應，先殺大楯，遂圍廣純館，攻殺之。介大伴真綱潰圍一角而出，得達多賀城。城中兵器儲峙不可勝計，百姓競欲入保。而真綱及掾石川淨足，潛由後門遁。百姓無所恃，一時散走。數日賊至，毀府庫，恣掠資財。其所遺者，放火蕩盡。【續日本紀。】
　藤原繼繩，右大臣豐成第一子也。【日本後紀、公卿補任。】敘從五位下，歷信濃、越前守。神護元年，累進從四位下。二年，補右大辨，拜參議。景雲中，為外衛大將。寶龜中，敘從三位，歷大藏、宮內卿，遷兵部卿，兼左兵衛督。十一年，拜中納言，會陸奧夷俘戕按察使紀廣純，繼繩為征東大使，率副使大伴益立、紀古佐美等討之。以從五位上安倍家麻呂，為出羽鎮狄將軍，別道討之。五月，敕坂東諸國及能登、越中、越後：「作糒三萬斛，以備征東軍糧。」又敕坂東諸國曰：「狂賊亂常，侵擾邊境。烽燧多虞，斥候失守。今遺征東及鎮狄將君，分道征討，期日會眾，事須文武協謀，將帥竭力，刈夷姦黨，誅戮首惡。宜廣募戰士，早致軍所。若有欲乘此際會，效力立功者，則錄名奏上。平定之後，擢以不次。」七月，繼繩請甲一千領、襖四千領，命尾張、參河等五國輸甲。東海、東山諸國製襖輸之。敕曰：「今為討逆虜，調發坂東軍士。限九月五日，並劫赴集陸奧多賀城。其所須軍糧，宜申官送。兵集有期，糧餽難繼，仍量路便近，割下總糒六千斛，常陸一萬斛，限八月二十日以前，運輸軍所。」既而繼繩等頓軍不進，事聞，遣藤原小黑麻呂‧持節督將士以進。十月，繼繩等又奏今年不可出軍之狀。敕曰：「省今月二十二日奏，知使等遲滯，既失機會。將軍出師，久經百日，所集步騎數萬餘人，嚮奏入賊地之期者數矣。計既深入，平殄狂賊。而又奏今年不可征討，夏稱草茂，冬言襖乏，縱橫巧言，遂成稽留。募兵聚糧，將軍所為，而屯兵之所，不加辨備，反言城中之糧，猶未完足。然則何月何日，誅賊復城。意將軍為賊所欺，致此逗遛。今時未建子，猶可進兵。而乖敕旨，不果進討。人馬悉疲，何以對敵？良將之策，豈如此乎？宜教諭隊伍，銳意征討。若今月不入賊地，宜居多賀、玉作等城，嚴加防禦，兼習戰鬭。」天應元年，兼中務卿，遷左京大夫，敘正三位。延曆二年，拜大納言，尋兼大宰帥、皇太子傅，進從二位，兼民部卿。六年，車駕幸高椅津，還過其第。賜妻正四位上百濟明信從三位。又獵交野，以其別業為行宮。【續日本紀。】爾後屢幸焉。【類聚國史、日本紀略。】及皇太子冠，敕繼繩及紀船守加冠。八年，兼中衛大將。九年，拜右大臣。【續日本紀。】十三年，車駕巡覽新京，還幸其高椅第，宴飲極歡。【類聚國史。】尋敘正二位。十五年，薨，年七十。【日本後紀、公卿補任。】稱桃園右大臣。詔遣參議藤原繼兄等，監護葬事，賜賻。中納言壹志濃王就第宣詔，【公卿補任。】贈從一位。繼繩歷文武之清班，居端右之重任。謙恭自守，得免世議。【日本後紀、公卿補任。】嘗奉敕，刪定寶字至寶龜國史。【類聚國史。】
　子乙叡，延曆中，至從三位中納言，領中衛大將。其毋有濟氏嘗為桓武帝尚侍，以故乙叡為帝所親寵。【日本後紀、公卿補任。】帝巡幸京師，再臨其第，宴樂終日。【類聚國史。】平城帝在儲宮，乙叡侍宴不敬。帝銜之。大同二年，遂坐伊豫親王事，解官就第。明年，以憂薨，年四十八。乙叡為人頑而驕奢，多置別業，每遊必以婦女從。【日本後紀、公卿補任。】曾孫保則最顯，自有傳。
　大伴益立，初授從六位上。寶字中，鎮守將軍惠美朝獵造桃生城。益立為軍監，有功，進從五位下。【○本書曰，嘉再征之勞進位。而事實無所見，蓋脫文也。】軍曹韓袁哲以先登功，進三階。既而益立為陸奧鎮守副將軍，兼陸奧介。景雲中，褒功進正五位上，歷兵部式部大輔。寶龜中，為肥後守，改太宰少貳。六年，為遣唐副使。明年八月，浮海，風惡不能進，還至博多，大使佐伯今毛人還京師。益立留府待期，時人善之。然竟否行。頃之，歷權左中辨、左右兵衛督。十一年，為征東副使，兼陸奧守。臨發，敘從四位下，敕曰：「得將軍等五月八日奏云：『且備兵糧，且伺機要，方以今月下旬，進入國府，然後侯機乘變，龔行天誅。』者，既經二月。計日准程，佇待獻俘。夫出軍討賊，國之大事。進退動靜，宜陸續奏聞。何經數旬，絕無消息。宜告委曲，如書不盡意。差軍監已下堪辯者一人，馳驛奏上。」或譛益立曰：「益立至君，數僽征期，逗遛不進，空費軍糧，久彌日月。」因遣按察使藤原小黑麻呂征之。明年，賊平，詔讓益立畏懦，削其本位。延曆中，為兵部大輔。【續日本紀。○或譛益立，據續日本後紀。】子野繼，仁明朝，為越後大掾。承和中，上書訴父冤。詔復本位。【續日本後紀。】
　藤原小黑麻呂，中衛大將房前孫，從五位下馬養子也。【公卿補任。】寶字末，授從五位下，為伊勢守。景雲中，歷式部少輔、安藝守。寶龜中，除中衛少將，改右衛士督，歷兼美濃、上野、出雲、常陸守，累進從四位上。十年，拜參議。十一年，陸奧蝦夷反，授正四位下，為持節征東大使。奏曰：「蠢玆蝦夷，寔繁有徒。或巧言連謀，或窺隙肆毒。是以遣二千兵，經略鷲座、楯座、楯石澤、大菅屋、柳澤等五道，刊木塞徑，浚溝設險，以斷逆賊首鼠之要害。」敕曰：「如聞出羽大室塞等，亦是賊之要害也。宜命將軍及國司，據險置戍，防禦衝突。」天應元年，兼陸奧按察使，加兵部卿。桓武帝即位，小黑麻呂上狀言賊情。敕曰：「得奏狀，具知消息。彼夷俘之為性，蜂屯蟻集。攻則犇逃山藪，緩則侵略城塞。而伊佐西古、諸絞、八十島、乙代等，賊中之首，一以當千。竄跡山野，窺機伺隙。畏我軍威，未敢縱毒。今將軍等未斬一級，先解軍士。事已行訖，不可復追。但見先後奏狀，賊眾四千餘人，所斬首級僅七十餘，則遺眾猶多，何遽請凱旋？縱有舊例，朕不取焉。宜差副使內藏全成、多犬養等一人，乘驛入京。先奏軍中委曲，其餘待後處分。」是時征東副使大伴益立逗遛不進，乃命小黑麻呂，進軍擊蝦夷。至則悉復諸塞，就授民部卿。賊平歸京師，以功敘正三位。延曆初，再兼陸奧按察使。未幾，改兼左京大夫，任中納言，尋轉大納言。【續日本紀。】十三年，薨，年六十二，贈從二位。【公卿補任。】子葛野麻呂，自有傳。道雄，至從四位上參議。【公卿補任、尊卑分脈。】
