三善清行，字耀。【公卿補任、桂林遺芳抄。○按本書清行字三耀，配其姓以為字。菅原道真字菅三，其他紀寬橘能之類皆然。故今去其姓，已從單稱。又按江談抄，清行又名居逸。清行、居逸者，音訊相近，猶呼紀長谷雄為紀發昭，田忠臣為田達音之類也。】父氏吉，淡路守。【公卿補任。】清行受學巨勢文雄。文雄薦之曰：「才學超越時輩。」菅原道真聞而哂之。【江談抄。】貞觀中，為文章得業生，補越前權目。元慶五年，對策及第。七年，改判丁第，尋為大學少允。仁和中，遷少內記，敘從五位下，轉大內記。寬平中，為備中介，進從五位上。昌泰三年，兼刑部大輔、文章博士。【公卿補任。】上革命議曰：「天道玄遠，聖人所以罕言；曆數幽微，緯候以之為誕。由是學之者若迂遠，傳之者似憑虛，端賜歎其難聞。君山疑其妄作，然而神經怪牒，雖蘊藏於蟫蠹之奧，易象爻變，猶照爛於韋竹之編。故敢以螢爝，仰添烏暉臣竊依易說而按之。明年二月，當帝王革命之期。君臣刻賊之運，凡厥四六二六之數，七元三變之候，推之漢國，則上自黃帝，下至李唐，曾無毫釐之失。旁之本朝，則上自神武天皇，下至天智天皇，亦無分銖之違。然則明年事變，豈不用 意乎。伏惟陛下，誠雖守文之聖主，既當草創之期數。故即位之初，遇朔旦冬至之慶；改元之後，頻呈壽星見極之祥。長星垂掃舊之象，眾瑞表惟新之應。天數改運，人情樂推。既能照彰於視聽之間，何遑假託於占候之術。但變革之際，必用干戈，蕩定之中，非無誅斬。何者，帝王革命，此周易革卦之變也。按革卦，離下兌上也。離為火，兌為金，金雖有從革之性，非得火則不變。故金火合體，上下相害。戕蕩之理已窮，君臣之位初定。國之不祥，無甚於此。伏望，聖鑒豫迴神慮，敕厲群臣，戒嚴警衛，仁恩塞其邪計，矜莊抑其異圖。迴青眼於近侍，推赤心於群雄。則封豕之徒，自然革面，食堪之美，終成好音。撥亂之時，垂其衣裳，即戎之運，鳴其環佩，豈不美乎。臣禨祥難辨，靈憲易迷，獻其丹款。雖望飲於白虎之樽，驗其玉英，恐負責於黃龍之瑞。」【革命勘文、改元記。】是時右大臣菅原道真，權寵隆盛，清行勸之退避。道真不納。【續古事談。】乃以書諫曰：「交淺言深者妄也，居今語來者誕也。妄誕之責，誠所甘心。清行昔游學之次，偷習術數。天道革命之運，君臣刻賊之期，緯候之家，創論於前，開元之經，詳說於下。推其年紀，猶如指掌。斯乃尊閤所照，愚儒何言。但離朱之明，不能視睫上之塵；仲尼之智，不能知箧中之物。聊以管穴，伏添彙籥。伏見明年辛酉，運當變革。二月建卯，將動干戈。遭凶衝禍，雖未知誰是，引弩射市，亦當中薄命。天數幽微，縱難推察，人間云為，誠足知亮。伏惟尊閤挺自翰林，超昇槐位，朝之寵榮，道之光華，吉備公外，無復與美。伏冀知其止足，察其榮分。擅風情於煙霞，藏山智於丘壑。後生仰視，不亦美乎。」【本朝文粹。】道真不聽，遂遭貶謫。【續古事談。】是時，左大臣藤原時平欲放逐諸司、諸生者，受於菅門者，清行以書諫曰：「近日京中大小皆云：『外帥門弟子在諸司者，可被左轉。其文章生、學生，皆被放逐。』由是人人悲哭，跼蹐而立。伏以此事變轉，未必殿下之本意也。但外帥累代儒家，其門人弟子，半於諸司。若皆遷謫，恐失善人。惡逆之主，猶處輕科，至于門人，唯請益受業而已，豈有知其謀乎。方今紛亂之間，擾攘之會，宜立其陰德，塞其怨門。若咎過多，則怨門亦多。若寬宥大，則陰德亦大。伏望非衛府供奉關戍兵要之職，家司近親同謀凶黨之人，則皆無轉動，示以仁厚。又式部丞平篤行，後進之英髦也。殿下屢稱其才，頗有歲月。故雖編外帥之門徒，常感殿下之知己。而今乍聞此語，晝夜悲泣。若失此人，恐墜斯文。請傳恩裕之旨，以繫才士之心。」時平乃止。【本朝文粹、政事要略。】
　四年，上改元議曰：「昔年十一月二十八日，敬以愚款，陳當年建寅建卯之月，可有革命之變。誤中之責，罪當萬死。伏以聖人與二儀合其德，與五行同其長。故天道不疾而速，聖人雖靜而不後。天道不遠而反，聖人雖動而不先之。況君之得臣，臣之遇君，皆是天授，曾非人事。義會風雲，契同魚水。故周文之遇呂尚，兆出玄龜，漢祖之用張良，神憑黃石。方今天時開革命之運，玄象垂推始之符。聖主動其神機，賢臣决其廟勝。論此冥會，理如自然。若更存謙退，亦成稽疑。欝此改元之制，抑彼創統之談，則恐違天意，還致咎徴。伏望，因循三五之運，咸會四六之變，遠履大祖神武之遺蹤，而近襲中宗天智之基業。當創此更始，期彼中興。建元號於鳳曆，施作解於雷聲。」嘉納之，改元延喜。【革命勘文、改元記。】尋兼大學頭，為式部少輔，敘從四位下，遷式部大輔。【公卿補任。】帝方勵精圖治，詔求直言。清行上意見十二條曰：「臣伏讀去二月十五日詔：『遍令公卿大夫方伯牧宰，進讜議，盡謀謨。改百王之澆醨，拯萬民之塗炭。』雖陶唐之置諫鼓，隆周之制官箴，德政之美，不能過之。臣伏按舊記，我朝家神明傳統，天險開疆，土壤膏腴，人民庶富。東平肅慎，北降高麗，西虜新羅，南臣吳會。三韓入朝，百濟內屬。唐國使驛，於焉納賄；天竺沙門，為之歸化。其所以爾者何也？國俗敦庬，民風忠厚，輕賦稅之科，疏徵發之役。上垂仁而牧下，下盡誠以戴上。一國之政，略如一身之治。故漢史謂之君子之國，唐帝推其倭皇之尊。自後風化漸薄，法令滋彰，賦斂年增，傜役代倍。戶口月減，田畝日荒。既而欽明天皇之代，佛法初傳本朝。推古天皇以後，此教盛行，上自群公卿士，下至諸國黎民。無建寺塔者，不齒人數。故傾盡資產，興造浮圖。競捨田園以為佛地，多買良人以為寺奴。降及天平，彌以尊重，遂傾田園，多建大寺。其堂宇之崇，佛像之大，工巧之妙，莊嚴之奇，有如鬼神之製，似非人力之為。又令七道諸國：『建國分二寺，造作之費，各用其國正稅。』於是天下之費，十分而五。至于桓武天皇遷都長岡，制作既畢，更營上都，再造大極殿，新構豐樂院。又其宮殿樓閣、百官曹廳、親王公主之第宅，后妃嬪御之宮館，皆究土木之功，盡賦調庸之用。於是天下之費，五分而三。仁明天皇即位，尤好奢靡，雕文刻鏤，錦繡綺組。傷農事害女功者，朝制夕改，日變月悛。後房內寢之飾，飫宴歌樂之儲，麗靡煥爛，冠絕古今。府帑由是空虛，賦斂為之滋起。於是天下之費，二分而一。貞觀年中，應天門及大極殿，頻有災火。儻依太政大臣昭宣公匪躬之誠，具瞻之力，庶民子來，萬邦麏至，修復此字，期年而成。然而天下之費，亦失一分之半。然則當今之時，曾非往世十分之一也。臣去寬平五年，任備中介。彼國下道郡，有邇磨鄉。爰見彼國風土記，皇極天皇六年，唐國將軍蘇定方率新羅軍伐百濟。百濟遣使乞救。天皇幸筑紫，將出救兵。時天智天皇為皇太子，攝政從行，路宿下道，見一鄉戶邑甚盛。天皇下詔，試徵此鄉軍士。即得勝兵二萬人。天皇大悅，名此邑曰：『二萬鄉。』後改曰：『邇磨。』其後天皇崩於筑紫行宮，終不遣此軍。然則二萬兵士，彌可蕃息。而天平神護年中，右大臣吉備朝臣，以兼本郡大領，試計此鄉戶口，纔有課丁千九百餘人。貞觀初，故民部卿藤原保則朝臣為彼國介時，見舊記此鄉有二萬兵士之文，計大帳之次，閱其課丁，有七十餘人。清行到任，又閱此鄉戶口，有老丁二人、正丁四人、中男三人。去延喜十一年，彼國介藤原公利，任滿歸都，清行問：『邇磨鄉戶口，當今幾行？』公利答曰：『無有一人。』謹計年紀，自皇極天皇六年庚申，至延喜十一年辛未，纔二百五十年。衰弊之速，亦既如此。以一鄉而推之，天下虛耗，指掌可知。方今陛下鍾千年之期運，照萬古之興衰，降惻隱於眾庶，施恩愛於四方。宵起旰食，夜念朝行，遍頒綸綍，廣訪蒭蕘。昔者虞舜之居，三年成都；仲尼之政，期月自理。然期民之繁孳，不待五代之後；國之興復，應期浹日之間。不任抃躍，敢陳狂愚，謹錄如左，伏待天裁。」其一曰：「以民為天。民以食為天，無民何據，無食何資。然則安民之道，足食之要，唯在水旱無沴，年穀有登也。故朝家每年於神祇官，立祈年、月次之祭，嚴加齋肅，遍禱神祇，乞其豐熟。致其報賽，神祇官每社設幣帛、清酒、鐵鉾，陳列棚上。或有奉馬者，祝部須潔齋捧持奉進，而皆於上卿前，即以幣絹插著懷中，拔棄桙柄，唯取其鋒。傾其瓫酒，一舉飲盡，曾無一人，全持出神祇官之門者，況其神馬。則市人於郁芳門外，皆買取而去。然則所祭之神，豈有歆饗乎。若不歆饗，何求豐穰。伏望，申敕諸國，差史生以上二人，率祝部．令口致祭物於本社，以存如在之禮。又朝家每年修吉祥悔過、仁王會，祈禱豐年，消伏疾疫。而今僧徒修之者，多非其人。上自僧綱，下至諸寺，持戒者少，違律者多。如此薰修，豈可感應乎。感應之來，非敢所望，妖咎之至，還亦可懼。伏望，眾僧濫行有聞者，一切不預請用。又諸國司等，匆忙不遑，國中法務，委附講讀師，而多非持律之火，或者贖勞之輩。況其國分僧，皆是無慚之徒，蓄妻營室，耕田商價。而今國司依例令致祈念，望其感應，譬猶緣木求魚，向竈採花也。重望諸國講讀師，雖成階業，非精進練行者，不得擬補。又國分僧，若有濫穢，而講讀師不糺者，解卻講讀師。如此如聖主之祈，感速影響。公田之稅，蓄如京坻。十旬之雨隨節，千箱之詠滿衢。」其二曰：「先聖明王之御世也，祟節儉，禁奢盈，服澣濯之衣，嘗蔬糲之食。而令澆風漸扇，王化不行，百官庶僚、媛御滕妾，及權貴子弟、京洛浮食之輩，衣服飲食之奢，賓客饗宴之費，日以侈靡，無知紀極。今略舉一端，稍陳事實。貞觀、元慶之代，親王公卿，皆以生筑紫絹為夏汗杉，曝絁為表袴，東絁為韈，染絁為履裹。而今諸司史生，皆以白縑為汗杉，白絹為表袴，白綾為韈，菟褐為屢裏，其婦女則下至侍婢，裳非齊紈不服，衣非越綾不裁。自餘奢靡，不能具陳。富者誇其逞志，貧者恥其不及。一衣破終身之產，一饌盡數年之資。田畝為之荒蕪，盜賊由是滋起。如此不禁，恐損聖化。伏望，隨人品定衣服之制，命檢非違使，糺其僭忒。又王臣至于庶人，追福之制，飭終之資，隨其階品，皆立式法。而比年喪家七七講筵、周忌法會，競傾家產，盛設齋供，一机之饌，堆過方丈，一僧之儲，費累千金。或乞貸他家，或斥賣居宅。孝子遂為逃債之逋人，幼孤自成流冗之餓莩。夫以蒙顧復撫育之愛者，誰無追遠報恩之志。然而，修此功德，宜有程章。豈可必待子孫之破產，以期父祖之得果乎。況此修齋之家，更設弔客之饗，獻酬交錯，宛如飫宴。初有匍匐之悲，俄成酣醉之興。孔子食於有喪者之側，未嘗飽也，豈其如此乎。但郊畿之內，道場非一，故檢非違使丕遑禁止。伏望申敕公卿大夫、百官諸牧，各慎此僭濫，令天下庶民知其節制。又維摩、最勝豎義僧等，皆貧道修學之輩也。一鉢之外，亦無他資。而比年盛儲僧網并聽眾之齋供，非唯積饌成山，猶亦旨酒如淮，已乖佛律，亦害聖化。伏望，申戒僧綱，早立此禁。上不率正，下自差忒。若卿相守法，僧統隨制，則源澄而流自清，表正而影必直。」其三曰：「公家所以班口分田者，為收調庸、舉正稅也。而今已奸其田，終闕厥貢。牧宰空懷無用之田籍，豪富彌收并兼之地利。非唯公損之深，亦成吏治之妨。今須令諸國閱實見口，班給其口分田。其遺田者，國司收為公田，任以沽卻。若納地子，以充無身之民調庸租稅也。猶所遺之稻，委納不動。今略計其應輸之數，三倍於百姓所進之調庸。為公有利，為民無煩，此皆國宰專行，應無殊妨。然而事乖舊例，恐有民愁。伏望，申敕諸國，試令施行。」其四曰：「治國之道，賢能為源。得賢之方，學校為本。古者明王，必設庠序，以教德義，習經藝而敘彛儉。朝家之立大學，始於大寶。至于天平，右大臣吉備朝臣，恢弘道藝，親自傳授。即令學生四百人，習五經、三史、明法、算術、音韻、籀篆等六道。其後代代下敕，給越前國加賀郡沒官田百餘町，山城國久世郡公田三十餘町，河內國茨田、澁油川兩郡田五十五町，以充生徒食料，號曰：『勸學田。』又每日給大炊寮百度飯一石五斗，以補照讀之勞。又敕令常陸國每年舉稻九萬四千束，丹後國稻八百束，以其利稻充學生料。而年代漸久，事皆睽違。承和年中，返給加賀郡勸學田於伴善男。又敕分久世郡田為四分，其三分給典藥、左右馬三寮，纔留其一分，充學生料。河內兩郡遭水成河，常陸、丹後出舉稻、本稻皆失，無有利稻。當今所遺者，唯大炊寮飯料米六斗、久世郡遺田七町而己。【○七町據政事要略。】以此充數百生徒，雖作薄粥，猶亦丕周。後進者以為，大學是坎壈之府，凍餒之鄉，遂至父母相戒，勿令子孫齒學館。由是南北講堂，鞠為茂草；東西曹局，闐而無人。於是博士等，每至貢舉之時，唯以歷名薦士，曾不問才之高下，人之勞逸。請託由是間起，濫吹為之繁生。潤權門之餘唾者，生羽翼而入青雲，蹈闕里之遺蹤者，詠子衿而辭黌舍。如此凌遲，無由興復。先王庠序，遂成丘墟。萃人之道，以食為本。望請遍以諸國田租穀，代常陸丹後出舉利稻，以充學生等食。加賀郡田依舊為勸學田。又式云：『學生不住寮家者，不得薦舉。』者。比年雖有此式，不能施行者，依學生之無食也。今須嚴敕博士及寮頭等，諸道學生，雖有才藝，不直寮家者，不得貢舉。如此則挑兮之徒，歸我國冑；皇矣之士，列彼周行。」其五曰：「朝家五節舞妓，大嘗會時五人，即預敘位。新嘗會四人，無預敘位之例。由是至大嘗會時，權貴之家，競進其女。尋常之年，人皆辭遁。伏按故實，弘仁、承和二代，尤好內寵，故遍令諸家擇進此妓，以為選納之便。方今聖朝修其帷簿，立其防閑，此等妓女，舞了歸家，無預燕寢。然則此妓數人，遂有何用。伏望，擇良家女子未嫁者二人，置為五節妓。其時服、月料，稍令饒給。節日衣裝，亦賜公物。若貞節不嫁，經十年者，即預女敘，聽令出嫁。願留侍者，預之於藏人之列。」其六曰：「伏按職員令：『判事六人，皆掌絕斷人罪。』近古以來，大判事一員，常用律學之人。其外五人，未必任明法之輩。寬平四年，詔省四人，唯置大小判事各一人。然猶大判事獨用法家，小判事亦非其人。今按詔旨，竊有疑惑。何者，聖主之政，刑法為大。昔皋陶以大賢為理官，帝舜猶誡云：『欽哉欽哉，惟刑之恤。』光武以明察詳刑獄，桓譚亦奏云：『法吏愛憎，刑開二門。』然則疑獄之斷，古今所難。而今總萬民之死生，繫之於一人之肩吻；括五刑之輕重，決之於獨見之讞書，已乖閱實之理，恐貽濫罰之科。近曾安藝守高橋良成之罪，大判事惟宗善經處之遠流，以禦螭魅。奏下已畢，官符亦下。儻依刑部大錄粟田豐門之駁議，良成之身，幸蒙赦免，朽骨再肉，遊魂更歸。然則法律出入，難可取信。天下喁喁，莫不危懼。伏望，依舊置判事六人，皆擇明通法律者補任之。使之俱議科文，詳定條章，各慥其意，然後奏聞。如此則怨獄永絕，罪人自甘。不待扶南之鱷魚，豈用堯時之獬豸。」其七曰：「謹按式條，二月、八月，給百官春、夏、秋、冬季祿。而比年官庫乏物，不得遍賜。公卿及出納諸司，每年充給，自餘庶官，則五六年內，難給一季料。伏按事意，上下分階，故祿之多少各異；間忙殊務，故物之精麤不同。至于頒賜，宜無差別。豈可俱勤王事，別置偏照之官，同列周行，成此裸國之俗乎。伏望，計物多少，公卿百官，一日遍給，一如式文。若官庫無物，同亦不賜，無有偏頗。如此則鳲鳩在桑，均哺養於七子，單膠投流，期酣醉於三軍。」其八曰：「牧宰者，分萬乘之憂，受一方之寄。總六條之紀綱，為兆民之領袖。故漢宣帝云：『與朕共理者，其唯良二千石乎。』必須擇用其才，尊祟其職。重官威而厭民心，捨小瑕而責大成。而比年任用之吏，或結私怨以誣告官長；所部之民，或矯公事以怨訴國宰。朝廷收其告狀，發遣使人，未問事之虛實，不辨理之是非，偏依使式，每事準擬，斂其印鑰，嚴其禁錮，即以官長之貴，與小吏賤民，比肩連口，受其推鞠。辭對之間，纖芥有違，則立加縲紲，便填牢狴。告訴之旨，雖事皆不實，而威權己廢，政令不行。傷化之源，無甚於此。前年阿波守橘祕樹，肅清所部，底慎貢。勤王之誠，當時第一。必須殊加獎擢，以勵循良。而依小民之誣告，降朝使之廉問。雖事皆虛詐，告人逃亡。已而祕樹之身，亦為廢人。如此則知恥之士，誰冀為吏乎。方今時代澆季，公事難濟。故國宰之治，不能事事拘牽正法，故或有枉尺而直尋者，或有失始而全終者。昔者龔遂為渤海守，奏曰：『請敕丞相御史，且勿拘臣以文法，令得便宜從事。』又本朝格云：『國宰反經制宜，動不為已者，將從寬恕，無拘文法者。』伏望，此等告言訴訟，除謀反、大逆之外，一切停止朝使，專付新司。若實有犯過者，具載不與解由狀，勘判之後，即下刑官，諭其罪科。」其九曰：「謹檢按內，三宮舍人，諸親王帳內資人，諸大夫、命婦位分資人，諸司勘籍人，諸衛府舍人，式、兵二省載季符者，一年四季之內，稍及三千人。略計當今課丁，除五畿內，陸奧出羽及大宰九國之外，不滿三十萬人。就中大半，是無有身。然則見課丁，纔有十餘萬人。今十餘萬人中，每年除三千人之課役，傍薄而論之，未盈四十年。天下之人，皆可為不課之民。然則國宰令何人備進調庸乎。由是，國宰奉行蠲符，即除富豪見丁之課役，更以無實課丁，括出計帳。故例進調庸，自然無可徵之門。然則調庸難備，曾非領宰之怠也，都是觸符狠濫之所致也。而今依此怠，遂為未得解由，豈不悲乎。伏望，隨國大小，每年立其定數。大國一年十人，上國七人，中國五人，小國二人，以載蠲符。此外不得加增一人。」其十曰：「諸國檢非違使，掌糺境內之奸濫，禁民間之凶邪。然則國宰之爪牙，兆庶之銜策也。必須明習法律，兼詳決斷。而今任此職者，皆是當國百姓．納贖勞料者也。徒費公俸，不堪差役，空帶其明，曾非其器。亦猶如畫餅不可食，木吏不能言也。伏望監試明法學生，充任此職。其試法一如明經國學之試，國中追捕及斷罪，一向委此檢非違使，猶如京下有判事及檢非違使也。又緣邊諸國，各置弩師者，為防外寇也。臣伏見本朝戎器，強弩為神，其為用也，短於逐擊，長於守禦。古語相傳云：『此器，神功皇后奇巧妙思，別所製作也。故唐國雖有弩名，曾不如此器之勁利也。』陸奧、出羽兩國，動有蝦夷之亂。太宰管內九國，常有新羅之警。自餘北陸、山陰、南海三道，濱海之國，亦皆可備鄰寇者也。而今弩師皆充年給，許令斥賣，唯論價直之高下，不問才伎之長短。故所充任者，未知軍器之有弩，況曉機弦之所用乎。若有鄰寇挑死者，空懷此器，孰人施用乎。伏望，令六衛府宿衛等，練習弩射之術，試其才技，隨其功勞充任弩師。然則人才適名，城戍易守。」其十一曰：「伏見去延喜元年官符，已禁權貴之規錮山川、勢家之侵奪田地。芟州郡之枳棘，除兆庶之蝥賊。吏治易施，民居得安。但猶凶暴邪惡者，惡僧與宿衛也。伏以諸寺年分，及臨時得度者，一年之內，或及二三百人。半分以上，皆是邪濫之輩。又諸國百姓逃課役，逋租調者，私自落髮，猥著法服。天下人民，三分之二，皆是禿首者也。此皆家蓄妻子，口啖腥膻，形似沙門，心如屠兒。況其甚者，聚為群盤，竊鑄才錢貨，不畏天刑，不顧佛律。若國司依怯勘糺，則霧合雲集，競為暴逆。前年攻圍安藝守藤原時善，劫略紀伊守橘公廉者，皆是濫惡之僧為其魁帥也。縱使官符遲發，朝使緩行，則時善、公廉皆為魚肉也。若無禁懲之制，恐乖防衛之方。伏望諸僧，徒有凶濫者，登時追捕，令返進度緣戒牒。即著俗服，返附本役。又私度沙彌，為其凶黨者，即著鉗釱，驅役其身。又六衛府舍人，皆須每月結番，曉夕警備。而今散落諸國，或在千里卸驛之外，百日行程之境，豈得門籍編名，宿衛分番乎。此皆部內強豪，民間凶暴者也。國司依法勘糺其事，則駿奔入洛，即納錢貨，買為宿衛；或帥徙黨，而劫圍國府；或奮老拳，以凌辱官長。凡厥蠢害，非唯疥癬。夫以選置衛卒，為備警急。而今遠在甸服，不居京畿。若有急者，奔赴無及。然則徒為諸國之豺狼，非六軍之貙虎。望請，諸衛府舍人，充補之後，不得歸住本國。若有寧歸者，各限假日，取本府牒，附送國衙，不得限外留連。若猶懈緩不還者，國宰且解其職，且錄事狀，牒送本府。如此則猨臂比肩於門欄，狗吠休警於州壤。」其十二曰：「臣伏見山陽、西海、南海三道，舟船海行之程，自檉生泊，至韓泊，一日行。自韓泊至魚住泊，一日行。自魚住泊至大輪田泊，一日行。自大輪田泊至河尻，一日行。此皆行基菩薩計程所建置也。而今公家唯修造輪田泊，長廢魚住泊。由是公私舟船，一日一夜之內兼行，自韓泊指輪田泊。至于冬月風急，暗夜星稀，不知軸艫之前後，無辨濱岸之遠近，落帆棄檝檝，居愁漂沒。由是，每年舟之蕩覆者，漸過百艘；人之沒死者，非唯千人。昔夏禹之仁，罪人猶泣，況此等百姓，皆赴王役乎。伏惟聖念，必應降哀矜者也。臣伏勘舊議，此泊，天平年中所建立也。其後至于延曆之末，五十餘年，人得其便。弘仁之代，風浪侵齧，石頹沙漂。天長中，右大臣清原真人奏議起請，遂以修復。承和之末，復已毀壞。至于貞觀初，東大寺僧賢和，修菩薩行，起利他心，負石荷鍤，盡力底功。單獨之誠，雖未畢其業，年紀之間，莫不蒙其利。賢和入滅，稍及三十年，人民漂沒，不可勝計；官物損失，亦累巨萬。伏望，差諸司判官幹了有巧思者，令修件泊。其料物充給播磨、備前兩國正稅。冀早降聖朝援手之仁，令脫天民為魚之歎。凡厥便宜，具載去延喜元年所獻意見之中，不更重陳。」【本朝文粹。○按元年所上意見，今不傳，故不載。】
　十七年，任參讓，兼宮內卿。明年，兼播磨權守。十二月，卒，【公卿補任。】年七十二。【○據本朝文粹所載詰眼文，延喜十三年吾年六十七之文。按公卿補任為七十五。日本紀略、扶桑略紀，七十三。並誤。】清行明法律，精算術，博涉經史，旁搜百家。強記洽聞，為一時之宗。曾作詰眼文，寓其志。【本朝文粹。】所著有善家集。【仁和寺書籍目錄。】五條堀河有凶宅，人不敢居。清行買之移居。親戚皆止之。清行不聽，妖亦熄。【今昔物語。】清行多子，不詳其名。第八子淨藏，聰慧夙成，七歲祝髮為僧，曉術數，為時人所稱焉。【扶桑略記、元亨釋書。】
