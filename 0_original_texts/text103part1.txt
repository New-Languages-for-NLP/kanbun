【白河】六女
　媞子內親王，藤原中宮所生也。【扶桑略記、皇胤紹運錄、今鏡。】承保三年，為內親王。【一代要記、女院小傳。】承曆二年，準三宮，【女院小傳。】為伊勢齋。應德元年，遭中宮喪，辭職。【玉海治承二年、女院小傳。】寬治元年，為堀河帝準母。【一代要記。】四年，疾。上皇修五壇法禱之。【中右記。】五年，尊皇后。【中右記。○一代要記、扶桑略記，及後二條關白記院號條，皆作中宮。而關白記奉號條，載宣命文為皇后。故今從本書。】七年，上號曰郁芳門院，【後二條關白記、扶桑略記、一代要記。】封戶如故，給年分受領。【扶桑略記。】是歲，端午節，門院大會歌人，為菖蒲根合。世傳稱之。【百鍊鈔、帝王編年紀、今鏡。】嘉保元年，疾。上皇修不動咒於宮中禱之。明年，從上皇抵法勝寺圓堂，拜愛染像，賽宿禱。【中右記。】永長元年八月，崩於六條院，年二十一。【百鍊鈔、一代要寄。六條院據要記。○紹運要略、簾中鈔作年二十二，誤。】上皇最愛門院，居則同宮、行則同車。【榮華物語。】其疾也，時謂僧賴豪為祟。上皇命一時高僧禳之，無驗。【愚管鈔。】至是大悲悼，歲薙髮。【一代要記、愚管鈔、百鍊鈔、今鏡。】堀河帝不視事三日。【園太曆貞和二年。】是夏，京師田樂盛行。都人無貴賤，奇裝異服，窮極靡麗。晝夜喧譟，闐溢街衢。門院最好之，屢召之院中，一時倣傚。文武臣僚競出新奇，踰越制度，時以為不祥。【參取朝野群宰所載洛陽田樂記、今鏡。】明年，堀河帝慶園城寺法華院，遂門院宿志。上皇慶圓光院，且捨門院故宮為佛閣，薦冥福。【百鍊鈔。】
　善子內親王，女御藤原道子所生也。【皇胤紹運錄、中右記、榮華物語。】承曆三年，為內親王。【一代要記。】寬治元年，為伊勢齋。【中右記、一代要記、帝王編年記。○榮華物語為應德二年，貴女鈔承保四年。】三年，赴伊勢。【齋宮記。】及堀河帝崩而罷，後準三宮。【帝王編年記。】長承元年十二月，薨。【一代要記、山槐記治承二年。】年五十六。【中右記。】稱六角齋宮。【帝王編年記、齋宮記、貴女鈔、簾中鈔。】
　令子內親王，媞子內親王母妹也。【皇胤紹運錄、今鏡、榮華物語。】承曆三年，為內親王。【一代要記、水左記。】明年，賜別封五百戶。應德元年，準三宮。【一代要記。】寬治三年，為賀茂齋。【中右記、帝王編年記、齋院記、貴女鈔。○榮華物語作二年。】承德三年，辭職。【帝王編年記。】嘉承二年，為鳥羽帝準母。【一代要記、中右記。】帝將即位，當尊為后。上皇以郁芳門院準母加后位，而享年不永，下群臣議。或曰，諒闇不宜立后。權中納言藤原宗忠曰：「今上幼冲，不可獨御輿也。且皇太后不在，以準母為后，何嫌之有？」遂尊曰皇后。天仁元年，出居二條第。【中右記。】長承三年，為太皇太后。【中右記、一代要記。○帝王編年記為五年。】皇后直為太皇太后，是為始。【中右記。】大治五年，斷髮為尼。【一代要記、歷代皇紀。】天養元年四月，崩。【台記、一代要記、歷代皇紀。】年六十七。【一代要記、歷代皇紀。】葬於石陰。【台記。】稱二條大宮。【一代要記、貴女鈔。】鳥羽法皇為服斬哀衰。【台記、玉玫文治五年。】
　禛子內親王，媞子內親王母妹也。【貴女鈔、榮華物語。】為後冷泉藤原皇后所子養。【水左記、兵範記。】永保二年，為內親王。應德二年，賜別封三百戶。承德元年，準三宮。【一代要記。○準三宮，本書一說為應德元年。】康和元年，為賀茂齋。【齋院記、貴女鈔、兵犯技嘉應元年。】嘉承二年，以病辭職。【帝王編年記。】禛子信佛法，數延僧說法。又好和歌。【今鏡。】保元元年正月，薨于法住寺殿。年七十六。【兵範記、一代要記。法住寺殿據要記。】稱土御門齋院，【齋院記、一代要記、貴女鈔、簾中鈔。】又枇杷齋院。【兵範記。】
　恂子內親王，宮人藤原氏所生也。【中右記、皇胤紹運錄、今鏡。○本書並做侚子，今從一代要記。】天仁元年，為內親王、伊勢齋。【中右記、一代要記、歷代皇紀、今鏡。為內親王據中右記。○簾中鈔、貴女鈔，為嘉保元年，誤。】天永元年，赴伊勢【中右記、一代要記。】保安初，嬰疾。上皇奉幣大神宮禱之。長承元年十月，薨。【中右記。】稱樋口齋宮。【一代要記、貴女鈔、帝王編年記。】
　官子內親王，宮人源氏所生也。【中右記、台記久安二年、一代要記、今鏡。○皇胤紹運錄做宮子。】天元元年，為內親王、賀茂齋。【一代要記、歷代皇紀、帝王編年記、貴女鈔、中右記。為內親王，據中右記。】稱清和院齋院。【皇胤紹運錄、一代要記、貴女鈔、齋院記、簾中鈔。○今鏡作勢賀院。】
【堀河】二女
　悰子內親王，宮人王氏所生也。【皇胤紹運錄、齋院記、貴女鈔。】保安四年，為賀茂齋。【歷代皇紀、帝王編年記、貴女鈔。】大治元年，以母喪辭職。【歷代皇紀、帝王編年記。】應保二年十一月，薨。年六十四。【一代要記。】稱大宮齋院。【帝王編年記、皇胤紹運錄、貴女鈔、今鏡。】
　喜子內親王，母氏闕。仁平元年，為內親王、伊勢齋。【一代要記。○皇胤紹運錄一本，帝女有懷子內親王。諸書所不見載，故不取。】
