祖韓子，父高麗。【公卿補任。】稻目，宣化帝元年，為大臣。欽明帝時，百濟王明獻金銅釋迦佛像，帝欲禮之，歷問群臣。稻目曰：「西蕃諸國皆禮之，我國何獨不然？」於是帝使稻目拜之。稻目大喜跪受，而安置小墾田家，勤修為事，遂捨向原家為寺，號向原寺，是為佛祠之始。百濟王明為新羅所殺，其子餘昌使弟惠奏之。帝聞而傷焉。使許勢臣問之曰：「汝欲留此土乎？」惠答曰：「願多賜兵革，報先考之仇。」稻目復問曰：「聖王識達天地，名溢四表，一旦罹禍，其咎何由？今何策以鎮國家？」惠曰：「臣性愚蒙，不知大計。況禍福所倚，國家存亡乎。」稻目曰：「往昔大泊瀨天皇時，汝國為高麗所逼，危甚於累卵。天皇使汝國祭祀我建邦之神，由是社稜安寧。頃聞汝國怠而不祀，方今悛悔前過，豐潔祭祀，則國可以安矣。汝謹勿忘。」二十三年，大伴狹手彥還自高麗，以其所獲美女及甲、刀、鐘、幡若干遺稻 目，稻目納其二女為妻，居輕曲殿。三十一年，薨。【日本紀。】子，馬子、境部摩理勢。【姓氏錄。稻目子有男小祚臣，附以備考。】馬子，逆臣傳。
　蘇我境部摩理勢。境部摩理勢，推古帝崩無嗣，時摩理勢姪蝦夷為大臣，竊與摩理勢議所立。摩理 勢嘗與豐聰耳太子相善，建言當立山背大兄王。蝦夷欲以遺詔立田村皇子，再使阿倍摩呂、中臣彌氣問摩理勢。摩理勢曰：「嚮者面與大臣議決，何更使人傳言邪？」怒甚。是時，宗族咸廬于馬子冢上，摩理勢乃毀其廬，歸家不出。蝦夷不懌，遣身狹勝牛、錦織赤豬謂曰：「眾非汝是，我必違眾從汝。眾是汝非，我當背汝從眾。我前知汝言不是，而干支之義，不忍加害。汝執迷不回，我與汝生隙，國家亦亂。然則後世將言：『我二人敗國。』是遺惡名於千載也，勿獨自異。」摩理勢不從，遂奔斑鳩，居于泊瀨王家。蝦夷大怒，令群卿請大兄王曰：「頃者摩理勢違臣，匿於泊瀨王宮。願得之，推問其所由。」大兄王乃諭摩理勢，以從群議。摩理勢哭泣還家，居之十餘日。泊瀨王薨，摩理勢歎曰：「我生復誰恃矣？」蝦夷遣兵擊之，摩理勢聞兵至，率仲子阿椰，出踞胡幢牀，開門而待。來目物部伊區比縊殺之，瘞其屍於一處。長子，毛津，逃匿尼寺，輒與其尼姦。一尼妒而發之。兵來圍寺，毛津入畝傍山，自剄而死。【日本紀。】
　物部弓削守屋，尾輿子也。【公卿補任】繼父為大連。敏達朝，佛法漸行于世。大臣蘇我馬子首崇信之。守屋心不喜之，頗有所規諫。十四年，人民多疫死。守屋與大夫中臣勝海，俱奏曰：「自先朝以逮陛下，疾疫流行，生民將絕。此豈非由蘇我臣首倡佛法歟。請宜禁絕。」詔從之。守屋躬自往寺，距于胡床，毀塔宇、燔佛像，棄餘燼于難波堀江。是日，無雲而雨。守屋被雨衣，責馬子及其徒信佛者，遣佐伯御室，【本書註，一名於閭礙。】逮馬子所崇信三尼。馬子啼泣出之，吏人奪其納衣，撻於海石榴市。馬子堪恥之，由是搆怨。【本書註一說曰，物部守屋、大三輪逆、中臣磐余，謀欲燒寺塔、棄佛像、滅佛法。馬子爭而不從。】守屋嘗與穴穗部皇子相善，皇子陰抱異志，使守屋率兵攻三輪逆。守屋往斬之。馬子歎曰：「天下之亂不久矣。」守屋曰：「非汝小子之所知也。」用明帝二年，帝不豫，詔欲歸佛，令群臣議之。守屋、勝海又奏曰：「背國神而敬蕃神，臣等所未知也。」唯馬子贊之，引豐國法師入宮中。守屋大怒睨視。押坂部毛屎密告守屋曰：「今群臣圖君，將要於路。」守屋乃退居於阿都別業，聚兵自衛。勝海亦聚兵應之，作彥人、竹田二皇子像厭之。既而勝海知事不成，適水派宮，歸于彥人皇子。舍人跡見赤檮伺其出宮而擊殺之。守屋使人謂馬子曰：「竊聞群卿謀我，我故退焉。」而馬子益招集其黨，日夜警備。及帝崩，守屋欲舍諸皇子，而立穴穗部皇子為嗣，託獵淡路，而與穴穗部皇子相謀。事泄，馬子遣兵殺穴穗部皇子與宅部皇子。而與柏瀨部、竹田、豐聰耳、難波、春日諸皇子，及紀男麻呂、巨勢比良夫、膳賀柂夫、葛城烏那羅，俱率師攻守屋，遣大伴嚙、阿部人、平群神手、坂本糠手、春日臣，從志紀郡抵澁河家。守屋親率子弟及家兵，築稻城拒戰，兵勢甚壯。守屋登樹雨射，諸皇子軍恐怖三退。豐聰耳及馬子整兵進攻。跡見赤檮射墮守屋，遂殺守屋並其子。軍潰，其眾舉被皂衣，為獵廣瀨勾原而遁。子男親戚，或有變姓名逃匿者。時人謂曰：「蘇我大臣之妻，物部大連之妹也。大臣妄用妻計，而亡舅家。」【日本紀】
　捕烏部萬，守屋資人也。富馬子攻守屋，將兵一百，守難波宅。聞守屋死，乘夜潛逃。抵茅渟有真香邑，與其妻訣，遂匿山中。朝廷議萬懷逆心，當盡族誅。會萬身被敝衣，執弓劍而來。有司遣衛士數百圍之。萬隱于叢篁，以繩繫竹搖之，令人謬己所在。衛士疑惑。萬連射倒數人。衛士恐不敢近。萬遁走。衛士追射，皆不能中。有一人疾馳伏于河上，射萬中膝。萬拔其矢，張弓發箭，乃倒地號呼曰：「萬將為天皇之盾，而效其勇。何不問其故，窘迫至此！吁汝等來前，願聞我罪。」追兵競馳射之，萬連截飛矢，殺三十餘人。既而投弓劍于河，以刀子自刺其首而死。河內國司奏狀，朝廷下符，斬為八段，分陳八國。臨斬，雷鳴大雨。萬有畜狗，繞屍而吠。遂啣其頭，收置古家，臥其側，不食而死。國司奏之，朝廷下符曰：「此事可觀於後。許使其族收葬。」由是築雙墓於有真香邑，葬萬及狗。國司又言：「是役也，戰死於餌香川原者數百，身首異處，姓名難辨。唯認衣色收之。有櫻井田部膽渟所養狗，能識其主，接續身首，扶側守之，待人收其屍而去。」【日本紀】