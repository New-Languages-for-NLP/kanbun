【後朱雀天皇】
　後朱雀皇后，諱禎子。三條帝女也。長和二年七月，生于上東門第。賜護身刀。皇女賜刀，是為始。帝臨幸，親抱后，途取育宮中。【榮華物語。】十月，為內親王。四年，著袴。【日本紀略。】準三宮。【日本紀略、一代要記。】給年官、年爵，本封外加千戶。【日本紀略。】治安三年，著裳於上東門第。【小右記、日本紀略、榮華物語。○上東門第據小右記。】太皇大后為親施之。太后以紀貫之書古今集、兼明親王書後撰集、小野道風書萬葉集賜之，皆圓融后所傳一條帝物也。【榮華物語。】敕敘一品。【小右記、日本紀略、一代要記。】賜乳母位。【小右記、日本紀略、榮華物語。】攝政道長最重后，臨病革，遺言戒子弟曰：「我恩一品宮而不忘，汝等體我意，敬事莫怠。」【榮華物語。】萬壽四年，入東宮。【小右記、日本紀略、今鏡。○萬壽四年，據小右記、紀略。】為御息所。【小右記、今鏡。】生後三條后、良子內親王、娟子內親王。【日本紀略、榮華物語、今鏡。】長曆元年二月，立為中宮。三月，女御藤原嫄子立為中宮，因改曰皇后，【榮華物語、一代要記。】居陽明門院。兩宮並立，后不能平，不欲復入宮。【榮華物語。】既而中官崩，帝納女御生子。故后居外四年。長久元年，會生子出宮。於是后與後三條帝入宮。【春記。】帝崩後，薙髮為尼。永承六年，尊曰皇太后。【中右記寬治八年。】治曆四年，曰太皇太后。【中右記寬治八年、女院小傳、公卿補任、一代要記。】延久元年，上號曰陽明門院。【一代要記、女院小傳。○按今鏡，為治曆二年二月事，誤。】年官、年爵、封戶如故。【一代要記。】嘉保元年正月，崩，年八十二。【中右記、百鍊抄。○按扶桑略記作八十五，誤。】
　藤原中宮，諱嫄子。敦康親王女也，關白賴通養為子。【榮華物語、愚管抄、今鏡。】長曆元年，入居弘徽殿，【扶桑略記、榮華物語。○弘徽殿據今鏡。】寵傾後宮。【榮華物語、今鏡。】為女御，敘正四位下。【編年殘篇、一代要記。】三月，立為中宮。【扶桑略記、榮華物語、中右記大治五年。】生祐子內親王、禖子內親王。三年八月，崩，年二十四。【扶桑略記、榮華物語、今鏡。○榮華物語作九月。】稱弘徽殿中宮。【今鏡。】
　藤原皇后，諱嬉子。攝政道長第四女，【○歷代皇紀作第五女。今鏡、一代要記，第六女。今從大鏡裏書、扶桑略記。】上東門院同母妹也。【大鏡裏書、榮華物語、今鏡。】稟性聰慧，髮過身長。【榮華物語。】寬仁二年，為尚侍。三年，敘從三位。【大鏡裏書、榮華物語、今鏡。】治安元年二月，入皇太子宮，稱御息所。【一代要記。】以道長薙髮，為賴通女，居登華殿。【大鏡。○登華殿據榮華物語。】萬壽二年八月，生後冷泉帝。以產薨，【日本紀略、大鏡裏書、榮華物語。】年十九，葬於舟岡西。【日本紀略、大鏡裏書。○榮華物語作石蔭。】帝作和歌悼之。【榮華物語、新千載和歌集。】贈正一位。【日本紀略、續本朝文粹、大鏡裏書。】及後冷泉帝登祚，追尊皇太后，【大鏡裏書、今鏡、中右記。】置國忌。【今鏡、中右記嘉承二年。】
　女御藤原生子，關白教通長女也。【榮華物語、一代要記、歷代皇紀、尊卑分脈。○按今鏡為第二女，印本分脈為第三女，誤。】善書及和歌。【榮華物語。】長曆三年，入居凝華舍，為女御。【扶桑略記、一代要記、榮華物語。○凝華舍據榮華物語。○按榮華物語云，未入宮，已稱御匣殿。然他書不載，無所考據。】長久二年，授正二位。【○一代要記為寬德元年敘從三位，永承元年進正二位。今從扶桑略記。】帝欲立后，教通亦殊愛后，欲其為后。然事寢不行。及帝崩，退居教通第，追慕不已。【榮華物語。】永承五年，進從一位，【一代要記。】後準三宮，給年官、年爵。【榮華物語。】天喜元年，為尼。【一代要記、今鏡。】五年，慶三井寺真如院。【扶桑略記、僧綱補任。】治曆四年，薨。【今鏡。】年五十六。【劇本書治安三年年十一之文。】稱梅壺女御，【榮華物語。】又稱弘徽殿女御。【今鏡。】
　女御藤原延子，右大臣賴宗女也。【一代要記、歷代皇紀、榮華物語。】幼為修子內親王所鞠，居三條宮。有姿色，善書彈箏。長久三年，內親王請納之宮，入居麗景殿。【中右記嘉保二年、一代要記。】尋為女御。【中右記嘉保二年、扶桑略記、榮華物語、今鏡。】寬德元年，敘從四位上。【中右記嘉保二年、一代要記。】有身，會帝崩，出居賴宗第，生正子內親王。【榮華物語、皇胤紹運錄、今鏡。】永承三年，進從三位。五年，從二位。【中右記嘉保二年、一代要記。】康平三年，賴宗請分其封五百戶與延子。延久五年，為尼。嘉保二年六月，薨，年八十。【中右記。○按本書為尼下，註年五十四。據此則七十六。未知孰是。】稱麗景殿女御，【榮華物語、今鏡。】又稱高倉女御。【中右記。】

【後冷泉天皇】
　後冷泉中宮，諱章子。後一條帝女也。萬壽三年十二月，生于中納言藤原兼隆第。【日本紀略、榮華物語。○紀略一作正月，今鏡九月，誤。】四年，為內親王，【日本紀略。】特賜別封百戶。【小右記。】帝愛后及馨子內親王，分居飛香舍東西。【榮華物語。】長元三年十一月，著袴。加封千戶，年官、年爵，準三宮，授一品。【日本紀略、榮華物語。】九年四月，後一條帝崩。后隨母后，出居鷹司殿。九月，母后崩。十月，與馨子內親王徙上東門院。初帝意禪位於後朱雀帝，以后配之，欲使后早著裳，敕藏人普清，製衣服、諸器。【○善清姓闕。】朝夕親視，窮極精巧。會帝崩，事寢。【榮華物語。】長曆元年十二月，入東宮，【榮華物語、扶桑略記。】居飛香舍。【榮華物語。○女院小傳載帝受禪，為女御。然他書無所見。】上東門院以京極殿與后。永承元年七月，徙京極殿，立為中宮。【榮華物語。】治曆四年，改曰皇太后。【今鏡、女院小傳。】延久元年三月，為尼。【○一代要記為承保元年，今從歷代皇紀、帝王編年記、女院小傳。】七月，尊為太皇太后。【公卿補任、一代要記、女院小傳。】承保元年六月，上號曰二條院。【榮華物語、一代要記。】舊例，非生天子者，不上院號。事異常典，以故不給受領。上東門院請讓院分。【榮華物語。】后為後一條帝，造菩提樹院於東山陵側，安御容，奉事不怠。又造堂其側，修八講五十講，資其冥福。【榮華物語、今鏡。】長治二年九月，崩，年八十。【百鍊抄、歷代皇紀、女院小傳。】
　藤原皇后，諱寬子。關白賴通女也。【扶桑略記、一代要記、榮華物語。】永承五年，入內，尋授從四位下，為女御。六年二月，立為皇后。【扶桑略記、中右記大治二年。】與中宮並立，恩數相埒。正月大饗，兩宮間歲更行。【榮華物語。】天喜元年五月，遭母喪出宮。九月，還宮。二年，追贈后母源祇子從二位。【扶桑略記。】治曆四年四月，敢曰中宮。【公卿補任、今鏡、一代要記。】是月，帝崩。十二月，為尼。【今鏡、帝王編年記。】延久元年，尊為皇太后。【公卿補任、一代要記。】承保元年六月，為太皇太后。【中右記大治二年、榮華物語。】應德元年九月，詣住吉社四天王寺。【扶桑略記、榮華物語。】大治二年八月，崩于宇治別業，年九十二。稱四條官。【中右記、一代要記、歷代皇紀。○按台記，為大治元年崩，誤。】
　藤原皇后，諱歡子。關白教通第三女也。【榮華物語、一代要記、歷代皇紀、今鏡。】姿色豐艷，善琵琶，工書畫。【榮華物語。】永承二年，入內。【扶桑略記、榮華物語、一代要記。】三年，為女御。五年，關白賴通女新入宮，尋為皇后。歡子恚之，出居教通第。帝召而不入，遂寓兄僧靜圓小野山房，覃思佛乘。【榮華物語。】六年，準三宮，給年官、年爵，封千戶。【扶桑略記、一代要記。】治曆四年，立為皇后。 。【扶桑略記、帝王編年記、中右記大治五年。】當居於二條東洞院亭，書最勝王經，雷震其室，至衣裳皆焦。后暝目危坐，無恙。自此，益歸佛乘。【○參取古事談、十訓抄、今鏡。】承保元年，尊為皇太后。【榮華物語、一代要記、帝王編年記。】尋落餝為尼。【一代要記、帝王編年記。】以官為寺，號常壽院。【門葉記、元亨釋書。】延僧慶曜，講真言止觀。又親寫五部大乘經。【元亨釋書。】后之在小野也，一日天大雪，白河帝出觀雪，近侍謂帝或幸小野，竊馳而告之。后從容陳設供具。帝果至，觀雪車上。近侍奉后命，就而供杯酒。左右疑帝不入。帝曰：「朕觀雪耳，何必須入？」遣使奉美濃莊園，以謝其草率所設。【○參取今鏡、古今著聞集、十訓抄。】康和四年八月，崩，年八十二。【百鍊抄、一代要記、帝王編年記。】稱小野皇大后。【古今著聞集，十訓抄、古事談、東齋隨筆。】
