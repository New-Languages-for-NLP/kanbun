源範賴，稱蒲冠者。【○玉海、東鑑。○按尊卑分脈，範賴母遠江池田驛妓，生範賴於蒲生御廚，因稱蒲生冠者。然本書皆書蒲殿，無書蒲生者，蓋省語也。然他書無所考。】左馬頭義朝第六子也。【尊卑分脈。】幼而為藤原範季所養，及兄賴朝起兵，往而歸焉。治承五年，援小山朝政，擊志田義廣於下野。【東鑑。】壽永二年，源義仲反。明年正月，賴朝使範賴、義經將兵六萬以討之。【源平盛衰記、平家物語。】範賴帥三萬五千，由海道進擊。義仲使今井兼平撤勢多橋拒守。範賴使稻毛重成、榛谷重朝等濟供御瀨，大戰國分寺前，斬敵將山本義弘，【○本書作方等義弘。東鑑為山本義經子，今從之。按東鑑，或作三郎先生義廣。然義廣之死在是歲五月，故今定為山本義弘。】兼平敗走。【源平盛衰記。】範賴進入京師，義經破宇治，兩軍合勢攻殺義仲於粟津。【○參取東鑑、源平盛衰記、平家物語。】二月，將兵五萬六千餘，赴一谷，取路播磨，進陣昆陽野。【源平盛衰記。○兵數據東鑑。】與義經約期以七日。五日，義經襲平資盛三草營破之。七日，範賴向城東門生田森，河原高直與弟盛直踰柵戰死，諸將繼進接戰。義經別使土肥實平向西門，自率精銳，從鵯越進，放火燒之。城中潰亂，範賴等自東西門夾擊。平氏不能支，奉養和帝泛海。日中城陷，敵眾逃散，範賴追之。義經、實平合兵擊之海濱，越其將越前守平通盛、薩摩守平忠度，備中守平師盛，武藏守平知章，皇后宮亮平經正、若狹守平經俊、散位平業盛、散位平敦盛、越中前司平盛俊等首級一千餘，虜左近衛中將平重衡。【○東鑑載教經誤。說見教經傳。】溺海被創者，不可勝計。振旅而還。【東鑑、源平盛衰記、平家物語。】六月，敘從五位下，【尊卑分脈。】任參河守。【東鑑、源平盛衰記。】賴朝置酒慰勞。八月，賴朝再命範賴討平氏於西海，設宴餞焉。賜以所愛馬并甲一領，從軍將士亦各賜馬，及發，賴朝觀其軍容于稻瀨川上。範賴先入京師，賜追討官符。【東鑑。】九月，帥足利義兼、北條義時等兵三萬餘，至播磨室津。【平家物語。○源平盛衰記為十萬餘。按本書及盛衰記並云，範賴不以進討為意，召室高砂娼妓，宴樂度日，廢官物，擾人民，逗留以至十二月者，誤。】十月，至安藝，賞將士功。【○源平盛衰記。是月，範賴經備前、備中、安藝、周防至長門，將攻引島。然以不知門司赤間地勢，使諸方惟能為先鋒，遣使者言情。惟能乃以船五百餘艘來迎，範賴遂往豐後。今據本書，範賴之往豐後，實在明年正月，故不取。】時範賴軍中糧食乏絕，戰艦不給，士卒思東歸。範賴患之。十一月，遣使鎌倉告狀，賴朝報書曰：「筑紫州郡何患不附。卿宜安緝綏撫，和協眾心，靜以鎮物，勿左右耳語以生猜疑。使筑紫兵當敵鋒，坂東兵為之羽翼。敵勢雖弱，勿輕易之。先帝太后及二位尼勿敢侵陵，謹護送之。令二位尼知我心。則奉帝而來，亦未可知也。夫帝王之尊，誰得干犯。嚮者義仲刃二皇子，以取滅亡。平氏殺高倉宮，亦隨敗亡。須以此意懇諭將士。宗盛素怯而畏死，當生致之。兵多路遠，糧食乏絕，理或然矣。比至二月，當運糧船以給之。」十二月，佐佐木盛綱擊平行盛於備前兒島，敗之。時平宗盛擴據屋島，遣兵徇西海州郡。平知盛軍長門引島。
