　源師房，始名資定，具平親王長子。【公卿補任、尊卑分脈。】甫生二歲，親王奇之曰：「此兒有將軍相，後必為大將。」【續古事談。】及長，才識博洽，善屬文，兼工和歌。【今鏡。】關白賴通約為父子，【公卿補任、尊卑分脈。○榮華物語、今鏡作道長養子。】以其妹妻之。或有竊言其醜者，師房曰：「夫婦者，暫時之偶合，美惡不足以累心。」【寶物集、榮華物語。】寬仁四年，敘從四位下，賜姓源朝臣，更今名。尋侍從右近衛中將。萬壽元年，累進敘從三位。三年，任權中納言。長元、康平間，為權大納言，兼右近衛大將。治曆元年，拜內大臣。後三條帝即位，轉右大臣，大將如故，聽輦車入宮門。白河帝登極，益加優異，敘從一位，聽牛車，轉左近衛大將，尋兼皇太子傅。承曆元年，以病辭官職，優詔不允。【公卿補任。】遣藏人頭源俊實，就第拜大政大臣。是日，薨，年七十，【扶桑略記、公卿補任。】稱土御門。【尊卑分脈。】所著有敘位除目抄、土右記。【仁和寺書籍目錄。】子俊房、顯房、師忠、廣綱。師忠正二位大納言，稱澤大納言。廣網從四位下攝津守。【尊卑分脈。】
　源俊房，天喜中，敘從二位，任參議。【公卿補任。】前齋院娟子內親王與皇太后同居，俊房與之姦。皇太子大怒奏帝將正其罪。帝不得已，停其朝參。【榮華物語、古事談。】既而進正二位，任權中納言。然終後三條世，不得大用。承曆中，任大納言，尋兼陸奧出羽按察使。【公卿補任。】永保二年，右大臣缺，帝擇其人不決，與大江匡房議，匡房乃推俊房。帝曰：「朕亦以為然。然顯房見為中宮父，今若不補，恐披剃辟世。其餘先進亦多冀望者，朕以是難焉。」匡房曰：「大臣非序進之官，要在得其人。況顯房既國司乎。」帝曰：「歷國司人涉大臣，非無其例。如菅原道真是也。」匡房曰：「博士不在此限。且揆之人情，豈有弟而娟疾兄之登台司者哉。」【今鏡。】乃拜俊房右大臣。明年，轉左大臣。寬治七年，兼左近衛大將。【扶桑略記、公卿補任。】明年，敘從一位。嘉保三年，聽輦車。保安二年，致仕祝髮，【公卿補任。】號寂俊。【尊卑分脈、後拾遺往生傳。】薨，年八十七。【公卿補任、後拾遺往生傳。】稱目堀河左府。【今鏡、尊卑分脈。】日錄曰水左記。【仁和寺書籍目錄、印本尊卑分脈。】俊房練達政事，自祖具平，三世相繼。有文才，兼善書。殿門一榜，多其所書。【後拾遺往生傳。○參取今鏡。】子師賴、師時、師俊。
　源師賴，博聞強記，有才藻。【今鏡。】受業大江匡房。【古今著聞集。】永保、承德間，稍遷任參議，兼右兵衛督。【公卿補任。】堀河朝，左大辨源基網、右大辨藤原宗忠等，皆以後進超師賴，為權中納言。師賴不平之，家居不出數年。由是罷右兵衛督。崇德帝以頻年天變屢見，敕遣諸道博士，言所以禳之。皆言：「宜起才能之士，不令其抑鬱，則副天心矣。」於是，以師賴任權中納言。【古事談。】就職後，為釋奠上卿，每事諮訪，然後行之。藤原成通勞曰：「公久家居，不從公事，宜其降心訪求，恐有失誤。」師賴顧曰：「入大廟每事問。」無復他語。成通悔愧焉。【十訓抄、古事談。】亡何，轉大納言，敘正二位。【公卿補任、一代要記。】保延五年，夏旱，祈雨丹生、貴布禰，師賴奉行之。時大內記有故不會，少內記文屋相永攝事，不能作宣命。師賴代書，退曰：「此宣命必應得神感。」果霶沛三日。【古今著聞集。】是歲，薨，年七十。【尊卑分脈。○公卿補任、一代要記作七十二。】稱小野宮。弟師時、師俊。【尊卑分脈。】師時善詩歌，有才名，為匡房所稱。【今鏡。】至正三位，權中納言，兼皇太后官大夫。【公卿補任。】所著有沓記、【印本尊卑分脈。】長秋記。【仁和寺書籍目錄。】師時既薨，鳥羽上皇命其家上之，藏鳥羽北殿，題櫃上曰：「權大夫次第。」【今鏡。】師俊亦累官至權中納言。【公卿補任、尊卑分脈。】
　源顯房，善和歌，文學雖不如兄，頗有時望。【今鏡。】後冷泉朝，歷侍從右近衛少將、中將，為藏人頭，兼近江、周防介、伊豫權守，任參議，敘正三位，再遷為權大納言。【公卿補任。】白河帝即位，以中宮父，超兄俊房，兼右近衛大將。【榮華物語。】永保三年，俊房轉左大臣，顯房代為右大臣，仍領若近衛大將。【榮華物語。】寬治七年，寢疾，帝敕赦輕囚，以救其病。【中右記。】嘉保元年，敘從一位。是歲，薨，年五十八。【公卿補任、中右記、尊卑分脈。】帝哀悼，為廢御膳，輟朝三日，贈正一位。【中右記。】世稱六條右府。【尊卑分脈。】
　初治部卿源隆俊有女，為擇其婿，召相者問俊房、顯房孰可者。相者答曰：「後皆至大臣。」又問：「兄弟孰榮？」曰：「弟最榮。或生至尊。或出一人，必在斯人之後。」後子雅實至太政大臣，女賢子為白河帝中宮，生堀河帝，果如其言。【今鏡。】顯房子雅實、顯仲、雅俊、國信、顯雅、雅兼。【尊卑分脈。】
　雅實自有傳。顯仲，從三位左京大夫，兼神祇伯。【公卿補任。】工和歌，【金鏡、印本尊卑分脈。】善書。【十訓抄、古今著聞集。】源俊賴，奉敕撰金葉集。顯仲心不然之，更著良玉集。【八雲御抄、仁和寺書籍目錄。】保延四年，薨，年八十一。【一代要記。】雅信，正二位權大納言。國信，正二位權中納言，【公卿補任。】家稱坊城。【尊卑分脈。】顯雅，正二位權大納言。保延二年，薨，【公卿補任。】家稱楊梅。【尊卑分脈。】顯雅，性疏率，無才能。【古今著聞集。】世謂：「不能作詩，而至公卿，以顯雅為始。」【古事談。】堀河帝善吹笛，嘗謂侍臣曰：「朕欲奏五常樂急百遍，卿等視草木將舞，乃吹垂五十遍。」伶官時元揭簾曰：「樹動。果如明詔。」坐者善其對。顯雅率爾曰：「非樹自動，風吹之也。」滿坐皆掩口。【古今著聞集、體源抄。】雅兼，有才識，善詩歌。【今鏡。】天承元年，敘從三位，任權中納言。【公卿補任。】白河帝亟稱其才幹，嘗謂鳥羽帝曰：「吾嘗用藤原通俊、大江匡房，實近古名臣，自謂得其人。今雅兼殆不下此輩。」【古事談。】保延元年，以病辭職。朝廷每有大議，鳥羽帝引見而諮訪焉。【今鏡。】康治二年，薨，年六十五，世稱薄雲中納言。所著有禮記。【仁和寺書籍目錄。】

