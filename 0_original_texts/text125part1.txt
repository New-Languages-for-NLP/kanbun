橘清友，奈良麻呂第二子也。【橘氏系圖。】少而沈厚，涉獵書記。耳長六尺二寸，眉日如畫，舉止甚都。寶龜中，高麗來聘，清友以良家子、姿儀魁偉中選，接對使人。使人史都蒙善相法，問通事舍人山於野上曰：「彼少年何人也？」對曰：「京師一白面耳。」都蒙曰：「此人風骨非常，子孫大貴。」野上問命之長短。曰：「三十二有厄，過此無恙。」延曆五年，為內舍人，【文德實錄。】敘正五位下。【日本紀略。】八年，病卒，年三十二。清友娶田口氏，生檀林皇 后。子孫貴顯，果如都蒙言。【文德實錄。】弘仁中，贈從三位。【日本紀略。】仁明帝即位，詔曰：「盛德無沫，必資加等之榮，徽烈惟照，聿修崇號之制。故敬宗尊祖，義煥曩篇；追遠飾終，不隔異代。朕外祖父從三位橘朝臣，疏基顯族，驤首高衢。外祖母從三位田口氏，毓彩芝田，騰芳蕙圃。但屬運謝，已從閱川。朕以菲薄，丕承洪業，緬尋既往，想清渾之眇焉。乃詢舊章，宣縟禮而有貴。外祖父及外祖母，並宜贈正一位。山城相樂郡挊山墓、河內交野郡小山墓，置守冢各一戶。」【續日本後紀。】承和六年，贈太政大臣。【日本紀略。】八年，以相樂郡山四町為墓地。子氏公。
　橘氏公，以皇后弟，累歷顯要。承和十一年，拜右大臣，敘從二位。既而上表辭食封一千戶。帝賜書許之。乃移病就第。十四年，薨，年六十五。【續日本後紀。】世稱井手右大臣。【公卿補任。】遣中使宣詔，贈從一位，遣參議滋野貞主；治部大輔房世王等，監護喪事。【續日本後紀。】子岑繼。
　橘岑繼，身長六尺餘，稟性寬緩。少時愚鈍，不好文書。其母為仁明帝乳母，以故侍藩邸，稍蒙寵幸。帝嘗歎曰：「岑繼，大臣之後，國之近戚。若有才識，公卿之位，庶幾可企。何不學之甚哉！」岑繼聞而慙之，改節勵精，從師受學，略通音義。天長中，為內舍人，累遷右近衛少將。時父氏公兼本府大將，因改左兵衛佐，尋遷左近衛少將。【三代實錄。】承和中，賜伊勢壹志郡空閒地一百三十町。【續日本後紀。】齊衡中，至正三位中納言。貞觀二年，薨，年五十七。【三代實錄。】清友弟清野，性質素寡欲，隱居交野。以太皇太后叔父，天長中，授從四位上，卒年八十。【類聚國史。】
　安倍兄雄，從五位上粳蟲之孫。父曰道守。兄雄，延曆末，授從五位下，歷少納言、中衛少將。大同中，敘從四位下，遷大膳大夫，兼近江守，為山陽道觀察使。拜准參議、右京大夫，歷兼右兵衛督、近衛中將，為東山道觀察使，敘正四位下，遷幾內觀察使，卒于官。兄雄，性亮直，有耿介之節，才涉文武。所歷之職，以公廉稱。伊豫親王廢，帝方震怒，群臣莫敢諫者，唯兄雄固爭。雖不能得，時論韙之。【公卿補任。】
　藤原長岡，右大臣內麻呂第六子也。最長武藝，供步騎。大同中，任陸奧大掾，遷左兵衛少尉。弘仁中，歷出羽、駿河、播磨介。天長、承和間，任山城守，歷遷治部、宮內大輔、木工頭，兼右衛門佐，遷右馬頭，任越前守，所在以清幹稱。再任山城守，移病不起。尋任大和守，以老固辭。不允，敘從四位上。秩滿，隱居宇智郡。嘉祥二年，卒，年六十四。【續日本後紀。】弟大津。【尊卑分脈。】
　藤原大津，軀幹短小，而意氣難奪，猶善步射。年十八，為大舍人允，任常陸大掾，入為右近衛將監。天長中，敘從五位下，為備後守，有善政，民庶歌思。數年，為大監物，遷散位頭。承和中，歷左馬助、信濃守，【文德實錄。】為神祇大副。伴健岑等反，大津守宇治橋。事平，為陸奧守。【續日本後紀。】未及之任，改左衛門佐，除伊豫守。在治歲餘，境內豐稔，百姓富膽。仁壽中，遷備前守，至正五位下。齊衡元年，卒，年六十三。【尊卑分脈。】子良繼，自有傳。弟衛。【尊卑分脈。】
　藤原衛，二歲喪母。比及五歲，問而知之，哀慕感人。內麻呂奇之，立為嫡嗣。七歲遊學。奉文章生試及科，時年十八，時人方之漢賈誼。為中判事，遷大學助。弘仁未，敘從五位下，為遠江守。政貴寬靜，百姓欣戴。天長中，朝廷善其治績，授從五位上，累遷木工頭、右少辨、式部少輔。有不法者，必論斥之，不避貴戚，蒂甚器之。承和初，轉大輔，兼伊豫守。後為太宰大貳，上表辭曰：「被尚書召，以臣為鎮西大貳。劍壁流汗，弱水寒心。比之於臣，彼何足喻。臣聞：『遊榆枋者，無培風之勢；割烏鳥者，非解牛之宜。』即知，小大之分，自定於天資；輕重之用，甚明於人事者也。臣自出身以來，適二十餘年，雖頻遇昌運，頗歷司牧，而入蒞曹局，出制滕薜。彼少事之地，尚恥治化於古。況方嶽之寄，必待邦家之光。而不以臣之輕瑣，猶令誤此重選。思力於內，圖任於外，如蚊虻之負丘山，何年月而期功效。富與貴者，是人之所欲也。臣何人而辭曜世之榮哉。所恐天工之空，從明時而始，豈顧冥叨之誹，實人口之中。庶暫收咫尺之威，熟察方寸之誠。」不允。先是，所管北國二島醫師、博士，總府所自任也。名實不副，虛費稟祿。衛奏曰：「博士，執經受業之職；醫師，合藥療治之官也。雖道自有優劣，然事非無緩急。何者，一夕之命，得方則存其生理；百年之身，失術則墜其天算。彼飛鳥之葺草，流香之反魂。言於世路，是甚急者。而今府所任置醫師等，未必其人。假名居位，三藥非共知，十療無一驗，遂使病門失望，豈是皇度本意乎。請特依朝選，以革弊風。書奏。」從之。自此典藥生始受業練道者。【文德實錄。】又上奏四條，其一曰：「新羅朝貢，其來尚矣。而起自聖武皇帝之代，迄于聖朝，不用舊例，常懷奸心，苞茅不貢。寄事商賈，窺國消息。方今民窮食乏，若有不虞，何用防之。望請新羅人，一切禁斷，不令入境。」二曰：「交替務畢，未得解由。五位之徒，寄言符旨，留住管內，常好農商，侵漁百姓。巧為奸利之謀，未觀填納之物。望請交替畢事，早從入京。」三曰：「府多官舍，破損不少。例用浪人，常勤修理。而比年多依官符，被充他用。望請一切不寄他所，將役府國修理。」四曰：「邊要之地，為有警虞。延曆年中，特立制文，不許開田。而比年頗有墾開之事。望請依延曆三年四月廿六日符，一從停止。」許之。【續日本後紀。】秩滿歸京。嘉祥中，端午節，帝御武德殿，賜宴於渤海使。妙選侍臣善辭令者，衛中其選。賜續命縷佩之，使客歎其儀範。尋為彈正大弼，王公豪右咸畏憚之。仁壽、齊衡間，遷勘解由長官，兼加賀守，至正四位下右京大夫。天安元年卒，年五十九。弟助。【文德實錄。】