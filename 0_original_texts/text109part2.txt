麤鹿火，歷仕仁賢、武烈、繼體、安閑、宣化五朝，為大連。【本書繼體紀曰，元年物部麤鹿火為大連，如故。而其初任無所見。公卿輔任亦云，初任年月未詳。】繼體帝之立也，有定策功。六年，百濟表請任那上哆唎、下哆唎、婆陀、牟婁四縣，哆唎守穗積押山亦為請之。大連大伴金村主議，朝廷許之。以麤鹿火為宣敕使，將往難波宮。麤鹿火妻固止之曰：「昔住吉神以高麗、百濟、新羅、任那授胎中天皇，故太后氣長足姬尊與武內宿彌議，每國置官家，以為海表藩屏。今違舊制，削其區城，惑貽永世之譏。」麤鹿火曰：「汝言誠然。唯恐忤旨。」妻曰：「請辭以疾。」麤鹿火稱疾不赴，或差宣敕使。使業已行。時安閑帝為皇子，聞之而驚，遣日鷹吉士追還前敕。百濟使人曰：「天皇計便宜，已敕賜我。皇子何得擅改敕旨乎？言必虛矣。縱是實，譬諸以杖毆人，小頭與大頭孰痛。」遂去。時人以為：「金村、押山，受賂為請。」二十一年，近江毛野將赴壬那，復其為新羅所侵之地。筑紫國造磐井叛，據火、豐二國。毛野不得進，詔問大伴金村，及麤鹿火、許勢男人等：「誰可為將者？」金村等奏：「正直仁勇，曉暢兵事，今無能出麤鹿火右者。」帝然之。八月，詔麤鹿火討磐井。帝親操斧鉞授之曰：「長門以東，朕制之。筑紫以西，汝制之。專行賞罰，勿煩奏請。」明年十一月，麤鹿火與磐井戰於筑紫御井郡，斬之。餘眾悉平。【古事記為麤鹿火、金村率兵討之，與此異。】宣化帝元年，薨于官。【日本紀。】
　紀小弓，雄略帝九年，奉詔與蘇我馬子、大伴談、小鹿火，帥師討新羅。小弓臨發，因大伴室屋陳情曰：「臣雖怯弱，敢不奉命。但新喪妻，莫能視養臣者。冀公具奏此事。」帝聞而憐之，賜以采女大海。小弓等入新羅，行屠其近郡。新羅王夜聞皷聲，知官軍盡得彔地，僅與數百騎逃，眾悉亂走。小弓追北，斬其將。彔地悉定，弓復與談等擊之。是夕，談及紀岡前來目，皆力戰死。少間敵退。小弓薨于軍。大海收小弓之喪而還，憑大伴室屋奏請塋地。敕室屋曰：「大將軍紀小弓宿禰，龍驤虎視，旁眺八維。掩討逆節，折衝四海。爾乃身勞萬里，命墬三韓。大伴卿與紀卿，同國比鄰。宜致哀矜，充視喪者。」室屋承旨，令土師小鳥作冢墓於田身輪邑而葬之。大海感喜，遺室屋以韓奴六口。【日本紀。】小弓子大磐。
　紀大磐。【本書大或作生。】聞父訃，直赴新羅，奪小鹿火所掌兵馬船官及諸小官，自專軍政。小鹿火深銜之，乃問於蘇我韓子曰：「大磐宿禰謂我曰：『吾必又奪韓子宿所掌官。』，請為之備。」由是亦與韓子有卻。百濟王聞諸將之不相善，欲講解之，託以觀其封疆而召之。諸將皆往。比渡河，大磐飲馬，韓子從後射中其鞍橋。大磐驚顧，射中韓子。韓子墮水而死。諸將自半途還，小鹿火護小弓之喪，還而留角國，使倭子連納八咫鏡於大伴室屋以請曰：「僕不堪與紀卿比肩奉事天朝。請永居斯地。」室屋為奏，許之。因以角臣為姓。顯宗帝三年，大磐遂據任那、通高麗，將西王三韓。乃開府，自稱神聖。又用任那人左魯那奇、他甲肖等策，殺百濟人適莫爾解於爾林。築帶山域扼東道，絕百濟糧道。百濟王怒，遣領軍古爾解、內頭莫古解等，攻帶山城。大磐出城逆擊，膽氣益壯，一以當百，所向披靡。既而，兵竭力屈，知事不濟，走而歸。【日本紀】後不知所終。
　近江毛野。繼體帝二十一年，奉敕將兵六萬，赴任那伐新羅，欲復其所侵南加羅、彔、己吞地，以合任那。 先是，筑紫國造磐井久蓄異志，恐事不成，猶豫經年，將待釁而發。至是新羅密賂磐井，使遏毛野軍。磐井乃據火、豐二國，以斷海路，誘致諸蕃貢調船。又邀遏毛野軍，罵曰：「昔為吾伍，摩肩連臂，共器同食，安得遽稱使者，俾余拜伏哉？」因交兵而鬪。事聞，詔遣物部麤鹿火討之。磐井伏誅。二十三年三月，詔毛野赴安羅，宣敕新羅，使歸南加羅、彔、己吞之地。毛野至安羅，新羅、百濟各遣其臣來聽命。四月，任那王己能末多干岐來朝，訴為新羅所侵而請救。朝廷差使，護送己能末多干岐。就詔毛野和解兩國。毛野次于熊川。【本書註，一說曰，次于任那九斯牟羅縣。】召新羅、百濟二王。二王遣使而皆不躬來。毛野大怒，責二使曰：「以小事大，天之道也。二國之王，何以不親來受敕，而敢使人乎？今縱汝主來請，吾不肯宣敕，必卻之。」二使恐佈歸，而各告其王。新羅乃遣上臣伊叱夫禮智干岐，率兵三千來請聽敕。毛野望見其兵盛，退入任那己叱己利城，伊叱夫禮智干岐，次于多多羅原，屢請承敕，三月不去。毛野不許。伊叱夫禮智干岐糧食已乏，士卒乞食於聚落。於是，伊叱夫禮智干岐縱掠四邑，盡驅人畜以歸。時人歸咎於毛野。明年，任邢聘使奏曰：「毛野起舍於久斯牟羅，淹留二歲，怠惰不視事。」又言：「日本人與任那人，以兒息故，每相爭訟，舊無能斷。毛野迺置誓湯，投訴者於其中曰：『實者不爛，虛者必爛。』由是橫死者眾。毛野又殺吉備韓子那多利、斯布利。【本書註，大日本人取蕃女所生為韓子。】人民怨咨。」帝乃遣使召之。毛野恐不還，使其傔人馬飼御狩來奏曰：「臣未成王事，還入帝鄉。則勞往虛歸，慚惡安措。伏願陸下，待成國命，入朝謝罪。」會調吉士老奉使在任那，毛野又恐其先己而歸，具奏其狀，乃遣調吉士，將兵戍伊斯枳牟羅城。阿利斯等，【本書註，阿利斯等，蓋己能末多干岐也。】知毛野專事細務，不以和解為意，頻勸歸朝。毛野不聽。於是任那背叛，欲擊毛野，遣使新羅、百濟乞兵。毛野聞之，迎擊于背評，殺傷者半。百濟、新羅合兵圍城。毛野嬰城自守。二國兵遂拔五城而去。十月，調吉士至自任那，奏毛野驕恨任意，勞擾加羅。帝遣目頰子召之。毛野至對馬遭病而死，葬于近江。【日本紀】
　紀男麻呂。欽明帝二十三年，新羅侵任那。男麻呂被命為大將軍，率兵出哆唎，副將河邊瓊缶出居曾山，詰問新羅攻任那之狀。調伊企儺、薦集部登弭、倭國造手彥等從焉，遂至任那。先遣登弭於百濟，約束軍計。登弭路遺印書、弓箭，新羅得之。知其計，率起大兵來戰。兵敗乞降。男麻呂乃旋師入百濟營，令軍中曰：「夫勝不忘敗，安而慮危，古之善教也。今處疆場，豺狼交接，豈可輕忽不思變難。安平之世，猶且不去刀劍。君子之武備，不可以已。宜深警戒，務守斯令。」士卒皆悉心服事。是歲冬，新羅遣使入貢。用明帝之崩，從蘇我馬子，率兵攻物部守屋。崇峻帝四年，男麻呂與巨勢比良夫等，同為大將軍。領兵二萬於，出居筑紫，再問任那之事。初新羅來襲，瓊缶獨轉鬪而進，所向皆捷，新羅舉白旗而降。瓊缶不曉其意。又舉白旗而進。新羅將曰：「將軍河邊臣欲降。」乃進軍逆戰，瓊缶前鋒所傷甚眾，手彥自知難救。乘軍遁逃。新羅將追到城洫，運戟擊之。手彥馬駿，超洫而免。於是，瓊缶急引兵，退營於野。士卒輕侮，無從令者。新羅將遂入屯營，虜瓊缶及其妻坂本甘美媛。新羅將謂瓊缶曰：「汝身與婦孰愛？」答曰：「何愛一女，以取禍乎？」遂許為妾。新羅將面與之婬。後甘美媛得還。瓊缶欲復合，媛慚恚曰：「嚮君輕棄妾，今何面目相見！」終不與之言。【日本紀】
　日羅，火葦北國造阿利斯登子也。阿利斯登，宣化帝時，奉使海外。【本書不載其國名。】日羅，初居百濟，官為達率。敏達帝十二年。下詔曰：「當我先皇之世，新羅滅內官家之國。先皇謀復任那，不果而崩。朕欲成先志。聞葦北國造阿利斯登子達率日羅，今在百濟。賢而有勇。朕欲得斯人，相共圖之。」遂遣紀國造押勝、吉備海部羽島，召日羅。百濟愛其材，不肯還。再遣羽鳥召之。羽島既至，欲先見日羅，潛抵其舍。日羅迎而執手，延之座。私語曰：「僕竊聞百濟恐臣至天朝，留而不還，是以不肯奉詔。」宣敕之日，宜示威容以趣之。羽島從其計，百濟不獲已。遂使恩率德爾余怒、可奴知，參官柂師德率次干德、水手等若干人護送焉。來抵吉備兒島屯倉，朝廷遣大伴糠手子勞之，復遣大夫等慰勞之於難波館。日羅被甲乘馬，抵門而下，徐進廳前。跪拜曰：「故北葦北國造刑部靫部阿利斯登之子臣達率日羅，奉天皇詔，惶懼來朝。」乃解甲上之。乃營館於何斗桑市，而使居之，隨其所欲。遣糠手子、阿倍目、物部贄子，就問國政。日羅奏言：「夫治天下之要，須愛養黎民。何遽興兵，翻取損失。臣為當今計，宜令自在朝臣連二造，【本書註，二造者，國造、伴造也。】下及百姓，家給人足，無所闕乏。行此三年，足食足兵，以悅使民。民不避水火，同恤國難。然後多造船艦，列置海津，以觀蕃客，使其恐肆懼。乃選堪使者，遣于百濟，召其國王。若不來，則召其太佐平王子等，令彼自生敬畏心，而後問其罪。」又奏言：「百濟人謀將以船三百乞筑紫地。果然則宜陽與之。彼必率女人小子，來實其地。國家豫伏兵於壹岐、對馬，候其至而掩殺之。勿反見欺。又築壘壁於要害以備之。」於是，恩率參官將歸，竊語德爾余怒曰：「計我行比至筑紫，汝等竊殺日羅。吾具啟之王，授汝高爵。恩及妻孥，榮垂後世。」德爾等遂發血鹿。日羅復遷難波館。德爾等晝夜伺隙，將剌之。日羅身有光如焰，德爾等恐不敢發。一夕，其光忽熄，因剌殺之。日羅甦曰：「是我驅使奴等所為，非新羅也。」言畢而絕。是時新羅使亦在京師，故云爾。帝乃詔贄子、糠手子，收葬於小郡西丘，移妻子及水手等於石川。糠手子議：「使彼聚居，恐生變。」乃分處妻子於石川百濟村，水手等於石川大伴村。囚德爾等於下百濟阿田村，推問其事。德爾等服罪言：「恩率參官教使為之也。」因下獄。於是召日羅族于葦北，以德爾等賜之，任其所為。葦北君等悉殺之，投屍於彌賣島。遂持日羅喪歸葬。後邊海者相傳，恩率遇風覆沒，參官船亦漂蕩，僅得免歸。【日本紀】
　阿部比羅夫，或稱阿倍引田臣。【本書齊明紀往往書阿倍臣，闕其名。按四年書，越國守阿倍引田臣比羅夫討肅慎，五年書遣阿倍臣率舟師討蝦夷國，及還軍，授道奧與越國司位各二階。而本書註引一說，載阿倍引田臣比羅夫與肅慎戰而歸，參互考之，蓋非別人也。又按崇峻紀所載，遣阿倍臣於北陸者，聖德太子傳曆以為枚吹。枚吹、比羅夫，音訓相通，是亦可以為證。因定為一人。】崇峻帝二年，敕觀察北陸道諸國境。齊明帝時，為越守。四年，承敕，率舟師一百八十艘伐蝦夷。齶田、渟代二郡蝦夷夷乞降。比羅夫遂定渟代、津輕郡領，會渡島蝦夷等，大饗而歸。又伐肅慎，獲生羆二、羆皮七十張，歸而獻之。明年，再討蝦夷，簡集飽田、渟代、津輕三郡，及膽振鉏蝦夷三人，降虜三十五人，饗賜之。以船一隻，與五色綵帛，祭其土神。進至肉入籠，有問菟蝦夷膽鹿島、菟穗名，【按，膽鹿島、菟穗名者，二人名也。】進曰：「可以後方羊蹄為政所。」比羅夫從之。因置郡領，遂伐肅慎。虜四十九人以歸。【遂伐肅慎以下，本書註引一說。】賜比羅夫及道奧國司位各二階。六年，率戰艦二百，伐肅慎。將陸奧蝦夷到大河側，渡島蝦夷千餘，向河而營。蝦夷二人出營呼曰：「肅慎舟師多來，將殺我。願渡河相屬。」比羅夫命船召之，問賊所伏，與其舟數。蝦夷指其處，且曰：「舟二十餘艘。」因遣使召賊，賊不肯來。乃積綵帛兵鐵於海畔餌之。賊繫羽為旗，舟師來近，既而乞和。比羅夫不聽，進攻其柵。能登馬身龍為賊所害。比羅夫終破賊，虜五十餘人。天智帝稱制，與前將軍阿曇比羅夫等，救百濟。時為大華下。後將軍尋與前將軍上毛野稚子等，討新羅。與唐兵戰不利。百濟諸將隨王師來投。【日本紀。】比羅夫為筑紫大宰帥,進大錦上。子宿奈麻呂。
　阿部宿奈麻呂，【日本紀。日本紀，宿奈作少，音訊相通。】初稱引田朝臣。持統朝，自直廣肆，進直大肆，賜食封五十戶。【日本紀。】大寶中，為造大殿垣司。慶雲元年，改賜姓阿倍朝臣。二年，任中納言。和銅元年，再任中納言。【前罷中納言，本書無所考。】帝召親王、公卿於御前，褒其公平卒先百寮，授宿奈麻呂正四位上。尋為造平城宮司長官。明年敘從三位。養老初，進正三位，至大納言。四年，薨。【續日本紀。】
　朴市秦田來津。【按本書，大化元年，古人皇子反誅，田來津黨之。蓋後遇敕，復仕朝也。】天智帝稱制辛酉歲，與狹井檳榔率兵五千，護送百濟王子豐璋。時為小山下。與豐璋同在州柔。豐璋及其臣福信謂田來津等曰：「今州柔土地磽确，遠隔田畝。是防戰之場，而非農桑之地也，久處則士卒阻肌。不如遷避城。避城西北帶古連且涇之水，東南有深泥巨堰之要，田畝四周，溉灌便利，宜三韓之膏腴也。雖地勢卑下，宜遷居之。」田來津曰：「今避城者，去敵甚近。可一夜而至也。一旦有不虞，悔何及。且夫飢看後也，亡者先也。今敵之不肯輒來者，以州柔山峻谿深，易守而雖攻也。若居卑下，則何以至於今日哉？」豐璋不聽，遂遷避城。癸亥歲，新羅燒南邊四州，井取安德等要地。於是百濟王不能居避城，復還州柔。果如田來津所計。是歲，新羅與唐軍來圍州柔，我軍救之。大敗，溺死甚眾。田來津仰天而誓，切齒大嗔，手殺數十人而死。【日本紀。】