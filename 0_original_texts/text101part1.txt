【聖武】三女
　井上內親王，夫人縣犬養廣刀自所生也。養老五年，為齋王，奉齋伊勢神宮。為光仁皇后。【續日本紀。】
　安倍內親王，藤原皇后所生也。是為稱德、孝謙天皇。【續日本紀。】
　不破內親王，井上內親王同母妹也。嫁鹽燒王，生二子。寶字七年，敘四品。八年，藤原仲麻呂謀反，以立鹽燒王為名。鹽燒王被誅，內親王坐削屬籍。神護景雲三年，外從五位下丹比乙女誣告：「忍坂女王、縣犬養姐女等，厭魅乘輿。」事連內親王。詔曰：「不破內親王，光朝有敕，削親王名。而積惡不已，重為不敬。論其所犯，罪合八虐。朕有所思，特宥其罪，改姓名廚真人廚女，莫居京師。」尋賜四十戶，田十町。寶龜三年，洗雪復屬籍。明年，復本位。尋授三品。天應元年，進二品。延曆元年，以子冰上川繼謀返，配於淡路。【續日本紀。】十四年，徙于和泉。【日本紀略。】
【光仁】三女
　能登內親王，贈皇太后高野氏所生也。初為女王，敘從四位下。寶龜元年，為內親王，敘四品。七年，進三品。及長適市原王，生五百枝王、五百井女王。夫應元年二月，薨。年四十九。遣使監護喪事，官給所須。遣參議大伴伯麻呂就第宣詔，贈一品，以其子女為二世王。
　酒人內親王，能登內親王同母妹也。【東大寺要錄引日本後紀。○浦木按，東大寺要錄僅曰贈吉野皇后。今考吉野皇后者，井上內親王也。則大日本史書高野新笠，恐訛。】寶龜三年，為伊勢齋。為桓武帝妃。【續日本紀。】
　彌努摩內親王，宮人島姬所生也。【皇胤紹運錄。】寶龜元年，為內親王，敘四品。【續日本紀。】嫁神王。【日本後紀、公卿補任。】十一年，進三品。【續日本紀。】弘仁元年二月，薨。【一代要記。】
【桓武】十九女
　高志內親王，藤原皇后所生也。【日本紀略為帝第二女，而皇胤紹運錄、一代要記，列諸皇女之上。日本紀略亦以朝原內親王為第二女，則二或一之誤乎。】淳和帝在儲宮，納為妃。【日本紀略。】
　朝原內親王，妃酒人內親王所生也。卜為伊勢齋，奉齋神宮。為平城帝妃。【皇胤紹運錄。】
　因幡內親王，夫人多治比真宗所生也。【皇胤紹運錄。】天長元年九月，薨。帝著素服，不聽朝。施綿一萬屯于東西兩寺及畿內諸寺，薦冥福。【日本紀略。】
　安濃內親王，因幡內親王同母妹也。承和八年八月薨。【續日本後紀。】
　大宅內親王，宮人橘常子所生也。為平城帝妃。【續日本後紀。】
　甘南美內親王，宮人藤原東子所生也。弘仁八年二月，薨。年十八。遣使監護喪事。【日本紀略。】
　滋野內親王，宮人藤原上子所生也。天安元年四月，薨。【文德實錄。】
　伊登內親王，宮人藤原南子所生也。適阿保親王。貞觀三年九月，薨。帝不視事三日。【三代實錄。】
　春日內親王，從四位下坂上春子所生也。【皇胤紹運錄。】天長九年十二月，薨。【日本紀略。】
　高津內親王，宮人坂上又子所生也。為嵯峨帝妃。【續日本後紀。】
　賀樂內親王，宮人橘御井子所生也。【皇胤紹運錄、一代要記。】天長四年，授四品。【日本紀略。】承和十三年，進三品。【續日本後紀。】貞觀十六年二月，薨。【三代實錄。】帝不視事三日。【日本紀略。】
　菅原內親王，賀樂內親王同母妹也。【皇胤紹運錄、一代要記。】天長二年閨七月薨。【日本紀略。】
　安敕內親王，宮人藤原河子所生也。【文德實錄。】弘仁八年，授四品。【類聚國史、日本紀略。】嘉祥二年出家，上表還爵品。許之。明年，收封戶及帳內資人品田，但無品本封帳內資人依舊。【續日本後紀。】齊衡二年九月，薨。【文德實錄。】
　大井內親王，安敕內親王同母妹也。貞觀七年十一月，薨。帝不視事三日。【三代實錄。】
　紀內親王，安敕內親王同母妹也。天長元年，授四品。仁和初，進三品。二年六月，薨。年八十八。帝不視事三日。【三代實錄。】
　善原內親王，安敕內親王同母妹也。【○皇胤紹運錄，為百濟貞香所生，誤。】貞觀五年七月，薨。帝不視事三日。【三代實錄。】
　駿河內親王，宮人百濟貞香所生也。【一代要記。】弘仁十一年六月，薨。年二十。遣使監護喪事。【日本紀略。】
　布勢內親毛，宮人中臣豐子所生也。【皇胤紹運錄、一代要記。】延曆十六年，為伊勢齋。大同元年，罷。【日本紀略。】弘仁三年八月，薨。【皇胤紹運錄、一代要記。】贈四品，施其墾田七百七十二町於東西二寺，薦冥福。明年，以遺言，充其家直錢一萬貫于修寺料。【類聚國史。】
　池上內親王，宮人橘田村子所生也。貞觀十年十一月，薨。【一代要記。○皇胤紹運錄作十一年。】
