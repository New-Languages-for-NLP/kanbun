【清和天皇】
　清和藤原皇后，諱高子。中納言長良第二女也。【愚管抄、貴女抄、一代要記。】初在家，后兄基經夢：「后露臥庭中，頃之腹潰氣升，屬天成日。」後以選入宮，【○大鏡曰，后在家日，在原業平密通之，盜而夜奔。兄國經、基經追取之。後以染殿后之故，出入宮掖，遂至受恩。所謂以選入宮，蓋諱之也。】授從五位下。貞觀八年十二月，為女御。九年，進正五位下。生陽成帝、貞保親王、教子內親王。【○按齋院記、皇胤紹運錄，為敦子母同貞平，誤。】十一年，進從四位下。十三年，授從三位。陽成帝即位，尊為皇太夫人，【三代實錄。】稱中宮。【大鏡、中右記。】元慶六年，尊為皇太后。去歲太后壽四十，以大喪廢喪禮。三月，設宴於清涼殿。張樂奏舞，王卿悉會。【三代實錄。】寬平八年，以與東光寺僧善祐姦廢。【扶桑略記、日本紀略。】後賜封四百戶。【大鏡裏書。】延喜十年三月，薨，年六十九。【日本紀略、扶桑略記、大鏡裏書。】帝不視事。【日本紀略。○本書不書幾日。】天慶六年，追復本位，【大鏡裏書、一代要記。】稱二條后。【一代要記、古今集、大鏡。】
　女御藤原多美子，右大臣良相女也。性安詳，美容色，以婦德稱。貞觀五年，授從四位下。帝冠，以選入宮，有專房寵。數日，為女御，授從三位。八年，敕：「年給二分官一人、一分官一人。」九年，轉正三位。元慶元年，進從二位。七年，至正二位。仁和二年，薨。多美子，德行甚高，為中表所依。帝重之。及帝薙髮，亦為尼，持齋勤修。晏駕之後，收拾平生所賜宸筆書，以書法華經，設齋會慶之。受大乘戒。即日，薨。【三代實錄。】
　女御平寬子，貞觀六年，為女御。八年，授正五位下。十年，進從四位下。【三代實錄。】
　女御嘉子女王，貞觀元年，敘從四位下。九年，為女御。十年，進從四位上。【三代實錄。】
　女御源濟子，貞觀九年，為女御。十年，授從四位上。【三代實錄。】
　女御源貞子，貞觀九年，為女御。十年，授從四位下。十五年，卒。【三代實錄。】稱溫明殿女御。【一代要記。】
　女御隆子女王，元慶元年，敘正四位下。【三代實錄。】
　女御兼子女王，貞觀十五年，為女御。元慶元年，敘正四位下。【三代實錄。】
　女御忠子女王，貞觀十二年，為女御，【三代實錄。】敘從四位下。【日本紀略、一代要記。】延喜四年，卒。【日本紀略。】
　女御藤原賴子，太政大臣基經女也。為女御，【尊卑分脈、一代要記。】敘從四位下。【一代要記。】
　女御藤原佳珠子，賴子妹也。【三代實錄。○參取皇胤紹運錄、尊卑分脈、一代要記。】貞觀十五年，為女御，【三代實錄。】敘正五位下。【一代要記。】生貞辰親王。【三代實錄。○參取皇胤紹運錄、一代要記。】
　女御源嚴子，右大臣能有女也。【源氏系圖。】為女御，敘從四位下。元慶三年，卒。【三代實錄。】稱溫明殿女御。【一代要記。】
　女御源暄子，敘正五位下。【三代實錄。】後進正四位下。【一代要記。】
　女御源宜子，參議興基女也。貞觀十八年，為女御，【三代實錄。】敘正五位下。【一代要記。】
　更衣藤原氏，神祇伯良近女也。生貞平親王、識子內親王。【三代實錄。】
　更衣在原氏，中納言行平女也。生貞數親王、包子內親王。【三代實錄。】
　更衣藤原氏，齋宮頭諸藤女也。生貞真親王。【三代實錄。○按一代要記，諸藤作說成，誤。】
　更衣藤原氏，木工權大允直宗女也。生貞賴親王。【三代實錄。】
　更衣佐伯氏，信濃權介子房女也。生源長鑒、源長賴。【三代實錄。】
　橘氏，治部大輔休蔭女也。生貞固親王。【三代實錄。】
　藤原氏，參議仲統女也。生貞元親王。【三代實錄。】
　王氏，中務大輔棟貞王女也。生貞純親王。【三代實錄。】
　藤原氏，中納言諸葛女也。生孟子內親王。【三代實錄。】
　賀茂氏，越中守畢雄女也。生源長猷、源載子。【○按皇胤紹運錄，長猷載子，母大野氏。一說載子母同貞平。並誤。今從三代實錄。】
　大野氏，石見守鷹取女也。生源長淵。【三代實錄。】

【陽成天皇】
　陽成後宮姊子女王，敘從三隻。生元長親王、元利親王、長子內親王、儼子內親王。【源氏系圖、帝王編年記。】
　藤原氏，主殿頭遠長女也。生元良親王、元平親王。【源氏系圖、皇胤紹運錄。】
　紀氏，稱紀君。生源清蔭。【源氏系圖、皇胤紹運錄。】
　伴氏，生源清鑒。【一代要記、帝王編年記。】
　佐伯氏，生源清遠。【源氏系圖、皇胤紹運錄、帝王編年記。】