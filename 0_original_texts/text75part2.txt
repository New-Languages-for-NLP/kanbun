【仁賢天皇】
　仁賢春日大娘皇后，一名高橋皇女。【○一名據本書註。】雄略帝女也。帝為太子時，納為妃。元年二月，立為皇后。生高橋大娘皇女、朝嬬皇后、手白香皇后、樟冰皇女、橘仲皇后、武烈帝、真稚皇女。【日本紀。】
　糠君娘，和珥日瓜女也。【○本書註一說為和珥日觸女大糠娘。】選入後宮，生春日山田皇后。【日本紀。】

【武烈天皇】
　武烈春日娘子皇后，不詳其父。元年三月，立為皇后。【日本紀。】

【繼體天皇】
　繼體手白香皇后，仁賢帝女也。母春日大娘皇后。帝元年二月，大連大伴金村奏曰：「臣聞先王之治世，非維城之固，無以鎮乾坤，非掖庭之化，無以繼趺蕚。曩者白髮天皇無嗣，遺臣祖父室屋，每州置三種白髮部，以留名後世。請陛下納手白香皇女為皇后，遣神祇伯等，禱祠皇胤，以答民望。」蒂納其言。三月，立為皇后。生欽明帝。欽明帝即位，尊為皇太后。【日本紀。】及崩，葬大和山邊郡衾田。【延喜式。】
　妃目子媛，一名色部，尾張草香女也。帝元年三月，為妃。生安閑帝、宣化帝。【日本紀。】
　妃稚子媛，三尾角折君妹也。帝元年三月，為妃。生太郎皇子、出雲皇女。【日本紀。】
　妃廣媛，【○古事記作黑比賣。】坂田大跨王女也。帝元年三月，為妃。生神前皇女、茨田皇女、馬來田皇女。【日本紀。】
　妃麻績娘子，息長真手王女也。帝元年三月，為妞。生荳角皇女。【日本紀。】
　妃關媛，茨田小望女也。【○本書一說，女或作妹。】帝元年三月，為妃。生茨田大娘皇女、白坂活日姬皇女、小野稚郎皇女。【日本紀。○按古事記不載關媛，以白坂、小野皇二女為黑媛所生，不載馬來田、茨田大娘二皇女。】
　妃倭媛，三尾堅楲女也。【○古事記作妹。】帝元年三月，為妃。生大娘子皇女、椀子皇子、耳皇子、赤姬皇女。【日本紀。】
　妃荑媛，和珥河內女也。【○和珥，古事記作阿倍。】帝元年三月，為妃。生稚綾姬皇女、圓娘皇女、厚皇子。【日本紀。】
　妃廣媛，根王女也。帝元年三月，為妃。生兔皇子、中皇子。【日本紀。】

【安閑天皇】
　安閑春日山田皇后，仁賢帝女也。【日本紀。】初稱山田大娘皇女，又赤見皇女。【日本紀註。】帝為太子時，納為妃。后嘗日晏不出閤，帝異而入見之，后臥牀涕泣。問其故，對曰：「飛鳥昆蟲，巢樹穴地，以愛護其子。人而無子，恨孰大焉。今太子未有嗣，妾名亦且泯沒，豈得不憂慮乎。」帝感惻，奏于繼體，詔賜匝布屯倉，以表妃名於後世。帝元年三月，立為皇后。四月，內膳卿膳大麻呂奉敕，遣使於伊甚求珠。伊甚國造稚子等詣京遲緩，踰時不進。大麻呂將收治之。稚子等懼，亡匿后宮。至內寢，后見之驚走，躓地而踣。稚子等重闌入，請獻伊甚屯倉于后以贖。由是定伊甚屯倉。七月，詔差使擇良田，為后置屯倉。至宣化帝崩，欽明帝使群臣請后決政。后辭不聽。及崩，合葬舊市高屋丘陵。【日本紀。】
　妃紗手媛，大臣許勢男人女也。帝元年三月，為妃。十月，賜小墾田屯倉，及諸國田部。【日本紀。】
　妃香香有媛，紗手媛妹也。帝元年三月，為妃。十月，賜櫻井屯倉，【○本書註載一說曰，加賜茅渟山屯倉。】及諸國田部。【日本紀。】
　妃宅媛，大連物部木蓮子女也。帝元年三月，為妃。十月，賜難波屯倉，及諸郡钁丁。【日本紀。】

【宣化天皇】
　宣化橘仲皇后，【○本書仁賢紀作橘皇女。宣化紀，及古事記、皇胤紹運錄，皆有仲字，今從之。】仁賢帝女也。母春日大娘皇后。帝為皇子時，納為妃。元年三月，立為皇后。生石姬皇后、小石姬皇女、倉稚綾姬皇女、上殖葉皇子。及崩，合葬身狹桃花鳥坂上陵。【日本紀。】
　妃大河內稚子媛，生火焰皇子。【日本紀。】
