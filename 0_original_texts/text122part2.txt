坂上田村麻呂，【村，一作邑。】左京大夫苅田麻呂子也。【公卿補任。】身長五尺八寸，胸厚一尺二寸，身重二百一斤，輕之至六十四斤，眼如蒼隼，鬚髯如金線，有膂力。【水鏡、田邑傳記。】延層中，敘從五位下，為近衛將監，兼內匠助，進近衛少將，【○按古今著聞集曰，嵯峨天皇時，有人欲窺隙賊天皇。憚田村麻呂為近衛將監常在左右，而待其遷除。田村尋任少將、中將、大將，親幸優渥，由是終不能發。然田村麻呂，桓武朝歷少將、中將，平城朝任大將，嵯峨弘仁二年卒。著聞集所載，事實乖繆，今不取。】兼越後守。帝將征蝦夷，田村麻呂與從五位上百濟俊哲，赴東海道，閱士馬，檢戎器，俄為征夷副使。【續日本紀。】從大將軍大伴弟麻呂討蝦夷，殺略甚多。【日本紀略。】以功進從四位下，兼木工頭，任陸奧出羽按察使，兼陸奧守、鎮守將軍。尋拜征夷大將軍，【公卿補任。】奉敕檢校諸國夷俘。二十年，陸奧蝦夷復反。授節刀討之。及凱旋，除從三位，【日本紀略。○元亨釋書僧延鎮傳曰，田村麻呂奉敕討陸奧逆賊高丸。高丸既陷駿河，次清見關，聞田村麻呂出師，退據陸奧。官軍與賊戰，矢盡，有小比丘小男子，拾矢與田村麻呂。田村麻呂射弊高丸於神樂岡，傳首京師。東鑑曰，奧州田谷窟者，賊首惡路王及赤頭等構砦之所也。田村麻呂討賊之日。建精舍於窟前，摸鞍馬寺，安多聞天像，號西光寺，寄附水田若干。高丸、惡路王二事，他無所見，附以備攷。】遷近衛權中將。【公卿補任。】二十一年，築陸奧膽澤城，鎮壓蝦夷。夷酋大墓公阿氏利為、盤具公母禮，率部落五百餘人降。役竣，將二酋歸京，請放還本部，以招黨類。公卿議曰：「野性獸心，叛服無定。今賴朝威，獲此梟帥。若依奏請，是所謂養虎遺患也。」乃斬於河內植山。二十二年，又赴陸奧，築志波城。及辭見，賜彩帛五十匹、綿三百屯。【日本紀略。】還為刑部卿。【公卿補任。】二十三年，再為征夷大將軍。【公卿補任、日本紀略。】明年，任參議。大同初，任中納言，兼中衛大將，餘官如故。【公卿補任。】奏曰：「陸奧出羽，郡司之任，職員有限。而邊要之事，頗異中國。望請擬任幹了勇決之人，以為防守警衛之備。」於是敕聽正員之外，擬任郡司軍役。【類聚三代格。】二年，改中衛府為右近衛府，田村麻呂居府如舊，兼侍從兵部卿，進正三位。【公卿補任。】尚侍藥子之變，下敕固三關。田村麻呂居兵府，威望素顯。帝恐其為太上皇用，遽進大納言，以固其心。【水鏡。】及太上皇將東，使率輕銳，邀之美濃道。【類聚國史。】時文室綿麻呂，以侍太上皇，繫于左衛士府。田村麻呂知其才器可用，奏釋之。與俱行，事尋平。【類聚國史、日本紀略。】弘仁二年，薨於粟田別業，年五十四。【日本紀略。】賜絁布米及役夫二百人。帝不視事一日。遣大舍人頭藤原縵麻呂、治部少輔秋篠全繼，就第傳宣，【田邑傳記。】贈從二位，賜山城宇治郡栗栖村水陸田山林三町為墓地，【日本紀略。○參取田邑傳記。】使其屍立棺中，向平安城而葬之。并甲冑劍矛弓箭糒鹽瘞之，官使監護其事。是後國家有事，則其墓鳴動云。大將每出征，先詣而禱焉。【田邑傳記。】其所佩劍，藏之御府，曰坂上寶劍。【古事談、增鏡。】帝親贊其像，深哀惜焉。【坂上系圖。】初田村麻呂出獵，遇僧延鎮，嘉其清苦。為創清水寺於愛宕郡。【藤原明衡清水寺新造願文、今昔物語。】弘仁初，請為官寺。【田邑傳記。】子廣野、【類聚國史。】淨野。【文德實錄。】
　坂上廣野。廣野，少以武勇聞，執直不撓，頗有節操。弘仁中，歷右近衛少將，兼伊勢守，出為陸奧守。秩滿，任右兵衛督，至從四位下勳七等。天長五年，卒，年四十一。【類聚國史。】廣野子當道。【三代實錄。】
　坂上淨野，少承家風，武藝絕倫。平城帝御武德殿，天下騎射士二十人，淨野以東宮少進與其選，又與步射士佐味香飾麻呂、飯高常比麻呂角射，淨野為最。弘仁中，為陸奧鎮守將軍，時年二十七。尋兼陸奧介，為右近衛少將。天長初，貶薩摩守，俄遷土左權守。入敘正五位下，為陸奧出羽按察使。【文德實錄。】承和中，奏言得鎮守將軍匝瑳末守牒偁：「自去年春至今年春，百姓妖言，騷擾不止。奧邑之民，去居遁逃。須差添戍兵，招聚赴農。又粟原、賀美兩郡，百姓逃出者多，官不得抑留。臣以為，防禍鎮擾，宜慎未然。又栗原桃生以北俘囚，控弦巨多，似從皇化，而反覆不定。盛夏豐草，馬肥虜驕之時也，儻有非常，難可支禦。伏望，差發援兵一千人，四五月問結番上下，暫候寇至。其糧料者，依例支給所在穀。上奏待報，恐失事機，仍且發且奏。」敕許之。【續日本後紀。】在任數年，夷民和親，關塞無事。入為右馬頭，遷右兵衛督，累兼因幡、相模守，至正四位下。嘉祥三年，卒，年六十二。【文德實錄。】子當宗。【坂上系圖。】
　坂上當宗，【坂上系圖。】承和中，為右近衛將監。時伊勢盜聚名張郡山中，私鑄錢。當宗率近衛夷俘等，索捕獲之，併進鑄具及錢。至從五位下，除鎮守將軍，兼陸奧介。【續日本後紀。】仁壽、齊衡間，為掃部頭，遷左兵衛權佐。【文德實錄。】廣野子當道。【三代實錄。】
　坂上當道，少好武事，便弓馬，兼有才調。承和中，為內舍人。正月大射，五位已上不足，詔以當道充其數。歷右近衛將監、左兵衛、左衛門大尉。齊衡二年，授從五位下，拜右衛門權佐，領檢非違使。處法平直，不阿權勢。天安初，遷左近衛少將。貞觀元年，出為陸奧守，兼常陸權介，進從五位上。秩滿，待代四年，卒于任所，年五十五。當道輕財重義，在任有清理之稱。境內肅如，民夷安之。居貧無資，臨棺斂，所有唯布衾一條，而遺愛永存於州人云。【三代實錄。】
　巨勢野足，參議界麻呂孫，式部大輔苗麻呂子也。【公卿補任。】延曆中，敘從五位下，為陸奧鎮守副將軍，遷征夷副使。從大伴弟麻呂征蝦夷，【續日本紀。】兼陸奧介，進正五位下。尋兼下野守，入為兵部大輔。遷左衛門督。大同中，任左兵衛督，兼侍從，為左近衛中將。弘仁初，補藏人頭，兼中務大輔，拜參議，兼備中守，累敘從三位，賜勳三等，兼右近衛大將、備前守。三年，拜中納言。六年，兼陸奧出羽按察使，【公卿補任。】奏狀曰：「軍團之用，莫先於馬。而權貴之使、豪富之民，互相往來，搜求無絕。遂乃託煩吏民，強犯夷僚。國內不肅，職此之由。非唯馬直踊貴，兼復兵馬難得。延曆六年，下騰敕符，特立科條。而年久世移，狎習不遵。望請，新下嚴制，更增禁斷。」敕從之。出羽國亦準此。【類聚三代格。】明年，敘正三位，罷大將。未幾，薨，年六十八。【公卿補任。】