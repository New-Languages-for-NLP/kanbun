【光孝天皇】
　光孝王皇居，諱班子，仲野親王女也。帝龍潛之日，納之，敘從四位下。【三代實錄。】生是忠親王、是貞親王、【一代要記、帝王編年記。】宇多帝、【三代實錄、帝王編年記。】源元長、【一代要記。】忠子內親王、【皇胤紹運錄。帝王編年記。】簡子內親王、【帝王編年記。】綏子內親王、為子內親王。【皇胤系圖、帝王編年記。】帝即位，進從三位，為女御。仁和三年，進從二位。【三代實錄。】宇多帝即位，尊為皇太夫人。寬平九年，尊為皇太后。【大鏡裏書。】昌泰三年四月，崩，年四十八。葬葛野郡頭陀寺側，稱洞院太后。【日本紀略、扶桑略記。】后初在小松宮，出市買物。及尊，日一繞帳，為買物狀，不如此則意不樂。【世繼物語。】
　女御藤原佳美子，敘從四位下。元慶八年，為女御。仁和三年，進正四位下。【三代實錄。】寬平八年，進從三位。【一代要記。】昌泰元年七月，薨。【日本紀略、一代要記。】
　女御平等子，元慶八年，為女御。仁和二年，授正五位下。【三代實錄。】進從三位。【一代要記。】
　女御藤原元善，中納言山陰女也。為更衣，敘從五位上。仁和三年，為女御。【三代實錄。】
　更衣讚岐氏，大判事永直女也。生源舊鑒。【三代實錄。】
　王氏，參議正如王女也。生穆子內親王。【皇胤紹運錄、齋院記、貴女抄。○按公卿補任諸系圖，無正如王者，遺當作正躬王。】
　布勢氏，生滋水清實。【三代實錄。】
　多治氏，生緩子。【皇胤紹運錄。】

【宇多天皇】
　宇多藤原中宮，諱溫子。太政大臣基經女也。仁和四年十月，入宮。授正四位下，為女御。【一代要記。】生均子內親王。【一代要記、皇胤紹運錄。】寬平五年，進正三位。【一代要記。】醍醐帝即位，尊為皇太夫人，稱中宮。【日本紀略、一代要記。】延喜五年五月，落餝。【日本紀略、扶桑略記。○一代要記為正月，誤。】七年六月，崩，年三十六。【○一代要記作四十六年，今從日本紀略、扶桑略記。中右記永久二年。】稱東七條后。【日本紀略、扶桑略記。】
　藤原皇后．諱胤子。內大臣高藤長女也。仁和四年九月，為更衣。寬平五年正月，授從四位下，為女御。【大鏡裏書。】生醍醐帝、【日本紀略、扶桑略記。】敦慶親王、敦固親王、敦賓親王、柔子內親王。【皇胤紹運錄。】八年六月，卒。【大鏡裏書、一代要記。】葬宇治郡小野。【延喜式。】醍醐帝即位，追尊為皇太后，【日本紀略、大鏡裏書。】置國忌，列荷前幣。【延喜式。】延喜三年八月，帝親書法華經，薦冥福於勸修寺。【日本紀略。】延長三年八月，修繡曼陀羅神筆法於勸修寺。【日本紀略、扶桑略記。】
　女御橘義子，參議廣相女也。【皇胤紹運錄、一代要記。】寬平五年，為女御。八年，授從四位上。【一代要記。】生齊中親王、齋世親王、齊邦親王、【皇胤紹運錄、一代要記。】君子內親王。【皇胤紹運錄、貴女抄。】
　女御菅原衍子，右大臣道真長女也。【一代要記、尊卑分脈。】寬平八年，為女御。敘從四位下。【一代要記。】
　女御橘房子，為女御，敘從四位下。寬平五年，卒。【一代要記。】
　更衣源貞子，大納言昇女也。授從五位上。生依子內親王。【皇胤紹運錄、一代要記。】
　尚侍藤原褒子，左大臣時平女也。生雅明親王、載明親王、行明親王。進從二位。稱京極御息所，【皇胤紹運錄、一代要記。】又稱富小路御息所。【大鏡。】
　藤原氏，大和守繼蔭女也。初侍東七條中宮。時繼蔭為伊勢守，【藤原系圖、歌仙傳。】因稱伊勢。【藤原系圖。】長和歌。獲幸生皇子。【伊勢家集、藤原系圖、歌仙傳。按家集曰，皇子八歲夭，而不載其名。今無所考。】
　王氏，參議十世王女也。生孚子內親王。【皇胤紹運錄、一代要記。】
　藤原氏，參議有實女也。生誨子內親王、【皇胤紹運錄、一代要記。】季子內親王。【皇胤系圖。】

【醍醐天皇】
　醍醐藤原皇后，諱穩子。太政大臣基經第四女也。【扶桑略記、大鏡裏書。】延喜元年，為女御。【日本紀略、大鏡裏書。】後敘從三位。【大鏡裏書。】生文獻太子、朱雀帝、村上帝、【日本紀略、扶桑略記、大鏡裏書。】康子內親王。【皇胤紹運錄、一代要記。】延長元年四月，立為皇后。【大鏡、扶桑略記、一代要記。】承平元年，尊為皇太后。【日本紀略、一代要記。】四年三月，太后年五十。帝行慶壽禮於常寧殿，修諷誦於諸寺，賜度者五十人。天慶二年十月，不豫。賜度者六十人。七年，年六十。敕修諷誦於十三寺，賜京師貧民物。村上帝即位，尊為太皇太后。【日本紀略。】天曆八年正月，崩于昭陽舍，年七十。【扶桑略記。】葬宇治陵，列荷前幣。【西宮記、江家次第。】置國忌于東寺。【江家次第。】又每歲修法華八講於法性寺，以薦冥福，永為恒式。【公事根源。】
　妃為子內親王，光孝帝女也。元慶八年，賜姓源朝臣。【三代實錄。】寬平三年，為內親王。【一代要記。】帝受禪入宮，授三品為妃。【日本紀略、一代要記。】生勸子內親王。【皇胤紹運錄。】昌泰二年三月，薨。帝不視事三日。遣中納言藤原國經，就家宣制，贈一品。【日本紀略。】
　女御源和子，光孝帝女也。仁和元年，賜姓源朝臣。【三代實錄。】後入宮，授正三位。為女御，稱承香殿女御。【一代要記。】生常明親王、式明親王、有明親王、【一代要記、皇胤紹運錄。】、慶子內親王、 韶子內親王、齊子內親王。【皇胤紹運論。】天曆元年七月，薨。【日本紀略。】
　女御藤原仁善子，【○一代要記無仁字，今據藤原系圖。】右大臣定方女也。【一代要記、藤原系圖、作者部類。】授正五位下。【日本紀略。○一代要記作正三位，誤。】稱三條御息所。【藤原系圖。○案日本紀略併載仁善子、能子，共書為女御，後嫁藤原實賴。事蹟尤相疑似。而一代要記無仁字。則善、能訓讀相同，似非二人。然紀略、要記、河海抄，皆併載二人，則未可輒定訂為一人。又按外記日記，天慶八年十二月十九日條，載正五位下藤原朝臣仁善子卒。仁善子者，故贈太政大臣第一女，先坊御息所王女御母也。此所謂藤原仁善子，迺左大臣時平女，而入文獻太子宮者，非定方女為帝女御者，而姓名、位階適同，頗為可疑。今姑據諸書舊文，列于此。】
　女御藤原能子，亦定方女也。【○按藤原系圖，仁善子之妹，有更衣欣子，而不載能子。河海抄所載能子，一作欣子。則系圖欣子，蓋以筆劃相近誤也。】康保元年四月，卒。【日本紀略。】
　女御藤原和香子，大納言定國女也。授正五位下。延喜三年，為女御。承平五年十一月，卒。【一代要記。】
　更衣藤原淑姬，參議菅根女也。為更衣，敘從四位上。【公卿補任、一代要記。】生長明親王、兼明親王、【一代要記、皇胤紹運錄。】英子內親王、源自明。【皇胤紹運錄、皇胤系圖。】天曆二年八月，卒。【公卿補任。】
　更衣源周子，右大辨唱女也。【公卿補任、皇胤紹運錄、帝王編年紀。】為更衣，敘從四位下。【公卿補任。】稱近江更衣。【源氏系圖。○作者部類，近江作近衛。】生時明親王、盛明親王、【一代要記、皇胤紹運錄。○按皇胤紹運錄、系圖一說，為藤原淑姬生盛明。未知孰是。】源高明、【公卿補任、皇胤紹運錄。】勤子內親王、郁子內親王、雅子內親王、源兼子。【皇胤系圖。】承平六年，卒。【日本紀略、一代要記。】
　更衣藤原鮮子，伊豫介連永女也，為更衣，【皇胤紹運錄。】敘從五位上。【扶桑略記。】生代明親王、恭子內親王、【一代要記、皇胤紹運錄。】婉子內親王、敏子內親王。【皇胤紹運錄。】廷喜十五年四月，卒。【日本紀略、扶桑略記。】詔賻絹布。【日本紀略。】
　更衣藤原桑子，中納言兼輔女也。生章明親王。【一代要記、皇胤紹運錄、源氏系圖。】
　更衣源封子，【一代要記。○按皇胤系圖，封作對。未知孰是。】左京大夫舊鑒女也。【皇胤紹運錄、源氏系圖。】生克明親王、【一代要記、皇胤紹運錄、源氏系圖。○按帝王編年記，為仲野親王女生克明，蓋誤。】宣子內親王、【皇胤紹運錄、齋院記。】靖子內親王。【皇胤紹運錄、皇胤系圖。】
　　更衣滿子女王，民部大輔輔相王女也。生修子內親王。【一代要記、皇胤紹運錄。】普子內親王。【皇胤紹運錄、皇胤系圖。】
　更衣源貞子，大納言昇女也。【尊卑分脈。○按本書一說作和子。時光孝帝女和子為女御，不應同名，蓋誤。】生重明親王。【一代要記、皇胤紹運錄、源氏系圖、帝王編年記。】稱小八條御息所。【作者部類。】
　更衣藤原氏，參議伊衡女也。生源為明，稱少將御息所。【尊卑分脈。】
　源氏，左兵衛佐敏相女也。生源允明。【皇胤系圖、河海抄。】
