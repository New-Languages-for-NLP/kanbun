後宮之制，其亞皇后者曰妃、曰夫人、曰嬪，皆令之所載也。曰女御、曰更衣、曰御匣殿，皆後世所置。而女御最貴，寵之所在，從而冊立。其皇后、中宮並立無別者，蓋非古也。源親房既議之，詳核其實。中宮之號，古通稱大皇太后、皇太后、皇后三宮，而中葉以還，獨為皇后別稱。及一條帝之立中宮，以大皇太后、皇太后二宮並存，故改圓融中宮稱皇后。然是特一時之權宜，所以別其尊稱。而皇后之號，名與實乖。尋更冊女御彰子為中宮，改中宮稱皇后。中宮禮數，一與皇后，無異於是。位號之尊，雖在皇后，而寵幸之渥，實歸中宮。爾後相沿，遂為故事。其皇后、中宮蒙院號者，亦昉于當時。其他或有非二宮而授院號，或准三宮者，蓋後世立后，必出藤原氏之門，他姓不得與焉。輔佐幼沖，秉持鈞衡，外戚之權日重，而宮闈之寵益隆。其如額田部皇后、寶皇后、鸕野皇后，皆以皇胤臨朝，釋褘翟而被袞冕，事詳本紀，參互可見。作后妃傳。

【神武天皇】
　神武媛蹈鞴五十鈴媛皇后，事代主命大女也。母曰玉櫛姬。庚申歲八月，帝將立正妃，廣求華胄。時或奏以：「后，國色之秀。」帝悅。九月，納為芷正妃。【○古事記曰，天皇求可立為后者，大來目命薦后。后偶與群女遊于高佐士野，大來目以歌諷天皇自擇。后立于群女之前。天皇答歌，寓悅后之意。大來目通此意於后，后許諾。時后家于狹井河上，天皇即往其家，一宿而還。及後入宮，天皇作歌曰：「葦原の阿斯波良能，穢しき小屋に志祁志岐袁夜邇，菅疊須賀多多美，彌清敷きて伊夜佐夜斯岐氐，我が二人寢し和賀布多理泥斯。」】帝即位元年正月，立為皇后。生彥八井耳命、神八井耳命、綏靖帝。【○彥八井耳命，據古事記。】綏靖帝即位，尊曰皇太后。【日本紀。】

　妃吾平津媛，日向吾田小椅君妹也。【小椅君，據古事記。】帝為太子時，納為妃。生手研耳命、岐須美美命。【日本紀。○岐須美美命，據古事記。】

【綏靖天皇】
　綏靖五十鈴依媛皇后，事代主命少女。皇太后媛蹈鞴五十鈴媛妹也。帝二年正月，立為皇后。【○本書註載一說曰，以磯城縣主女川派媛為皇后。或曰，春日縣主大日諸女系織媛。古事記亦曰，娶河股比賣，生安寧帝。】生安寧帝。安寧帝即位，尊曰皇太后。【日本紀。】




