【崇德天皇】
　崇德藤原中宮，諱聖子，關白忠通女也。大治三年，敘從三位。【一代要記、女院小傳。】四年，為女御。五年二月，立為中宮。【長秋記、女院小傳。】後冷泉四條后後，執政之女，無為后者，蓋八十年矣。后之立，時人以為藤氏中興焉。【中右記。】后患腹脹，以為有身。及產月，修法禱之，既而水出復常。【續古事談。】遂無子，鞠養近衛帝。【今鏡。】近衛帝即位，尊為皇太后。【一代要記、女院小傳、今鏡。】久安六年，上號曰皇嘉門院。【台記、一代要記、女院小傳。】帝徙讚岐，后憂戚，斷髮為尼，【逮鍊鈔、一代要記、女院小傳、今鏡。】法名清淨慧。【女院小傳。○女院鈔作蓮覺。】養和元年，嬰疾。自知不起，每日受戒於僧湛教。及疾篤，後白河帝遺書問所欲言。后唯託姪良通而已。【玉海。】十二月，崩於九條殿。【一代要記、歷代皇記。】年六十一。【一代要記、歷代皇記、保曆間記。○百鍊鈔、帝王編年記、女院小傳作年六十。】葬于最勝金剛院。后豫造石浮圖，手書銘。及葬建焉，遺令葬儀及修冥福之式，皆從省約。【玉海。】
　源氏，參河權守師經女也。生僧元性。【皇胤紹運錄、今鏡。】
　藤原氏，法勝寺執行信緣女也。【台記、尊卑分脈。】稱兵衛佐局，侍中宮。帝嬖之，寵傾中壺。其以僧之女，名位卑微。時大藏卿源行宗，以善和歌，為帝近習。藤原氏父事之。及信緣死，久無所依。既而生重仁親王，恩幸倍渥。後從帝于讚岐。帝崩，還京薙髮。【今鏡】
【近衛天皇】
　近衛藤原皇后，諱多子，右大臣公能女也。姑夫左大臣藤原賴長子養之。【百鍊鈔、一代要記、歷代皇記、今鏡。】聰慧善書畫，曉音律，工箏琵琶。【今鏡。】久安四年，敘從三位。六年正月，為女御。【台記、別記。】三月，立為皇后。【台記、別記、一代要記、歷代皇記、帝王編年紀。】久壽二年，帝崩。保元元年，以賴長故，幽居近衛河原。【源平盛衰記。】是歲，後白河帝立，尊為皇太后。【帝王編年紀。】三年，為太皇太后。【公卿補任。】二條帝聞其美，諭旨公能納之宮。群臣皆以為不可，後白河法皇亦數為言。帝不聽曰：「天子無父母，何不任朕意。」永曆元年，遂入宮。時人謂之二代后。治承末，避都福原。后留居近衛河原。后兄實定歸自福原，月夜訪之。【平家物語、源平盛衰記。】后擁琵琶彈秋風樂。實定吹笛，侍女、小侍從彈箏。哀音悽切，左右皆垂泣。【源平盛衰記。】建仁元年十二月，崩。年六十二。【帝王編年紀。○本書作年六十三。今據台記、別記久安四年九歲，及本書六年十一歲之文訂之。】
　藤原中宮，諱呈子，太政大臣伊通女也。【台記、一代要記、歷代皇紀、女院小傳、尊卑分脈、今鏡。】初為美福門院所子養。【台記。】烏羽法皇欲使帝納之。時忠通攝政，其妻后姑也。以故，法皇使忠通子之，以入內。【台記、今鏡。】久安六年，敘從三位，為女御，【台記、女院小傳、尊卑分脈。】尋為中宮。及帝崩，薙髮，法名清淨觀。【女院小傳、尊卑分脈。】後白河帝即位，尊為皇后。保元三年，為皇大后。【帝王編年紀、女院小傳、尊卑分脈。】仁安三年，上號曰九條院。【玉海、女院小傳、尊卑分脈。】安元二年九月，崩。【玉海、百鍊鈔、顯廣王記。】年四十六。【百鍊鈔、顯廣王記。○女院小傳、後宮略傳作年四十二。】
【後白河天皇】
　後白河藤原中宮，諱忻子，右大臣公能女，近衛皇后姊也。【一代要記、歷代皇紀、今鏡。】久壽二年入內。【台記、帝王編年記。○為女御闕，今無所考。】保元元年十月，立為中宮，居承香殿。【今鏡。】平治元年，改為皇后。【帝王編年記、今鏡。】承安二年，為皇太后。【玉海、帝王編年記。】承元三年八月，崩。年七十六。【帝王編年記。】
　平皇后，諱滋子，兵部少輔時信女也。【女院小傳、平氏系圖。】初稱小辨，【愚管鈔、古今著聞集。】後稱東御方，【玉海。】有殊寵。【愚管鈔、古今著聞集。】仁安元年，敘從三位。【女院小傳。】二年，為女御。【玉海、百鍊鈔、女院小傳。】生高倉帝。高倉帝即位，尊為皇大后。【帝王編年記、女院小傳、今鏡、古今著聞集。】明年，上號曰建春門院。【公卿補任、一代要記、貴女鈔。】高倉帝覲其宮，隔簾拜之。官人盛稱其榮。后曰：「前生之因，吾不預焉。」聞者稱之。【古今著聞集。】后嘗從帝幸安藝嚴島有馬溫泉。【玉海、百鍊鈔。】篤信佛法，創最勝光院。【百鍊鈔、元亨釋書。】安元元年，詣熊野賽宿禱。著鞋徒步，歷四十日至本宮。親舞胡飲酒於社前，大雨俄至，衣裳悉沾，不顧而竟舞。【長門本平家物語。】明年六月，違豫。詔大赦天下，常赦所不免者悉赦。【吉記、百鍊鈔。】后自知否起，辭院號、年官爵、封戶，【玉海、吉記。】薙髮受戒。【吉記。】七月，崩于法性寺殿，年卅五。【一代要記。】嘗創法華三昧堂於蓮華王院側，及崩堂成，即葬焉。【玉海、百鍊鈔。】詔天下舉哀，禁殺生。【長門本平家物語。】高倉帝親寫法華經，修其冥福。【百鍊鈔。】
　女御源懿子，大納言藤原經實女也。左大臣源有仁養為子。【尊卑分脈、今鏡。】帝龍潛日，納之，【今鏡。】為女御。【一代要寄、尊卑分脈。】康治二年六月，生二條帝。數日，卒。二條帝即位，追尊為皇太后。【今鏡。】平治元年，置國忌。【年中行事。】
　女御藤原琮子，內大臣公教女也。【尊卑分脈、一代要記、歷代皇紀、今鏡。○要記一說、皇胤紹運錄作公能女，誤。】為女御。居凝華舍，稱梅壺女御。【今鏡。】後薙染為尼。【一代要記。】
　藤原氏，右大臣公能女，中宮同母妹也。【今鏡。】生惇子內親王。【皇胤紹運錄、皇胤系圖。】
　高階榮子，僧章尋女也。【帝王邊年記。】初為相模守平業房妻。【尊卑分脈、女院小傳。】入宮稱丹後局。【玉海、女院小傳。○玉海曰，丹波初為娼，入宮，號六條殿。又曰，帝賜淨土寺扁額於丹波。又曰，幸丹後淨土寺家。據此，丹波、丹後似是同人。本書永壽以前書丹波，文治以後書丹後。壽永亂，帝卜當立者，寵姬奏以夢中語。玉海作丹波，帝王編年記、東鑑、平家物語、源平盛衰記等諸書皆做丹後。則榮子初稱丹波，後改丹後，亦不可知。而山槐記曰，承仁母娼，入宮號丹波。歷代皇記裏書亦曰，承仁母六條殿。則稱丹波及六條者，承仁之母，而非榮子。今無取決，附以備考。】敘從三位，【玉海。】進從二位，生宣陽門院。【玉海、皇胤紹運錄、女院小傳。○帝王編年記云，殷富門院母榮子，宣陽門院母成子。按宣陽門院與帝同居六條殿，而榮子亦號六條院，故今從玉海等說，為榮子所生。】帝大寵之。以其宅在淨土寺，為賜扁額。【玉海】世稱淨土寺二位。【愚管鈔、源平盛衰記。】帝崩後，薙髮為尼。【東鑑。】榮子與承仁法親王親昵，頗有醜聲。及後鳥羽帝時，履出入宮掖。為人巧媚，善逢人主之意。又希源賴朝旨，每竊報朝廷消息于鎌倉。彼此阿順，以取容。【愚管鈔。】建久六年，賴朝入朝，居六波羅，招榮子厚遇之，贈砂金三百兩。【東鑑。】
　藤原成子，大納言季成女也。敘從三位，稱高倉三位局。【仁和寺御傳。】生守覺法親王、以仁王、殷富門院、式子內親王、好子內親王、休子內親王。【皇胤紹運錄。○帝王編年記為生宣陽門院。】
　坊門局，坊門局，兵衛尉信業女也。【皇胤紹運錄、諸門跡譜。○信業姓闕，皇胤系圖作信重。】生圓慧法親王、定慧法親王、靜慧法親王、僧恆慧。【皇胤紹運錄。○一代要記云，定慧、恒慧母，備中守大江信忠女。靜慧母丹波。皇胤系圖亦云，靜慧母同承仁。歷代皇紀云，定慧，承仁之母兄。未知孰是。】
　紀氏，內膳司孝資女也。初為娼，召入宮，生承仁法親王。【天台座主記。○皇胤紹運錄曰，母仁操女丹波，而不載其為娼。山槐記曰，母娼丹波局。歷代皇紀裏書曰，母六條殿，而並不載其為仁操女。據玉海則丹波又稱六條，即淨土寺二位榮子也。諸說紛紜，今不可考。故始從座主記。】
　源氏，延曆寺僧仁操女也。【皇胤紹運錄、山槐記。】稱三條局，生道法法親王、僧長禎。【皇胤紹運錄。○本書曰，承仁母仁操女丹波。而山槐記則曰，承仁母娼丹波。玉海曰，娼丹波號六條，並不載其為仁操女。按仁和寺御傳曰，仁操，左大臣有仁弟。尊卑分脈曰，有仁，後三條帝皇子輔仁子。則仁操帝之曾孫，有仁之姪也。其女不當為娼，且藤原皇后懿子為有仁養女，仁操女於后亦為姪，則其為娼亦可疑。今無所考。】