【欽明天皇】
　欽明石姬皇后，宣化帝女也。帝初納為正妃。及即位，立為皇后。生箭田珠勝大兄皇子、敏達帝、笠縫皇女。敏達帝即位，尊為皇太后。【日本紀。】
　妃倉稚綾姬，皇后同母妹也。帝二年三月，入宮。生石上皇子。【日本紀。○按古事記曰，納石姬皇后妹小石姬，生石上王。而無倉稚綾姬生石上皇子之文。】
　妃日影皇女，亦皇后同母妹也。帝二年三月，入宮。生倉皇子。【日本紀。○按古事記曰，糠子生倉皇子，而不載日影皇女。】
　妃堅鹽媛，大臣蘇我稻目女也。帝二年三月，入宮。生用明帝、磐隈皇女、臘觜皇子、推古帝、椀子皇子、大宅皇女、石上部皇子、山背皇子、大伴皇女、櫻井皇子、肩野皇女、橘本稚皇子、舍人皇女。後為皇太夫人而薨。【○舊事紀作皇后。】推古帝二十年二月，改葬檜隈大陵。王臣以下誄於輕街，阿倍鳥承敕誄之。所奠明器、明衣之屬，凡一萬五千種。諸皇子循序誄之。【日本紀。】
　妃小姊君，堅鹽媛同母妹也。【○古事記為堅鹽媛姨。】生茨城皇子、葛城皇子、穴穗部間人皇后、埿部穴穗部皇子、崇峻帝。【日本紀。】
　妃糠子，春日日抓臣女也。帝二年三月，入宮。生春日山田皇女、橘麻呂皇子。【日本紀。○按本書仁賢宮人和珥日瓜女糠君娘，生春日山田皇女。與此相類，疑有一誤。】

【敏達天皇】
　敏達廣姬皇后，息長真手王女也。帝四年正月，立為皇后。十一月，崩。生押坂彥人大兄皇子、逆登皇女、菟道磯津貝皇女。【日本紀。】
　額田部皇后，欽明帝女也。帝五年三月，立為皇后。生菟道貝蛸皇女、竹田皇子、小墾田皇女、鸕鶿守皇女、尾張皇子、田眼皇女、櫻井弓張皇女。及崇峻帝崩，即天位，是為推古帝。【日本紀。】
　夫人老女君，又名藥君娘。春日仲君之女也。帝四年正月，納為夫人，生難波皇子、春日皇子、桑田皇女、大派皇子。【日本紀。】
　夫人兔名子，伊勢大鹿小熊女也。初以釆女進，帝幸之。生太姬皇女、糠手姬皇女。四年正月，為夫人。【日本紀。】

【用明天皇】
　用明穴穗部間人皇后，【○本書欽明紀作穴穗部皇女。法隆寺金堂釋迦佛銘文，稱鬼前太后。】欽明帝女也。【日本紀。】欽明帝三十一年二月，帝納為妃。【聖德太子傳曆。】及即位，立為皇后。生廄戶皇子、來目皇子、殖栗皇子、茨田皇子。【日本紀。】推古帝二十九年十二月，崩。【法隆寺金堂釋迦佛銘文。】
　嬪石寸名，【○古事記作意富多志比賣。】大臣蘇我稻目女也。帝元年正月，入宮為嬪。生田目皇子。【日本紀。】
　廣子，葛城磐村女也。【○帝王編年紀以廣子為妃，而類聚國史后妃部，不載廣子，故今不取。】生麻呂子皇子、酢香手姬皇女。【日本紀。○古事記曰，當麻之倉首比呂之女，飯女之子，生當麻王、須賀志氐古郎女。按當麻王，即麻呂子皇子。須賀志氐古郎女，即酢香手姬皇女也。】

【崇峻天皇】
　崇峻妃小手子，大伴糠手女也。帝元年三月，為妃。生蜂子皇子、錦代皇女。【日本紀。○按舊事紀曰，物部尾輿女布都姬，為崇峻帝夫人，參朝政。又曰，布都姬適異母兄石上贊古，生四子。其說可疑，且本書不載，故不取。】

【舒明天皇】
　舒明寶皇后，茅渟王女也。帝二年正月，立為皇后。生天智帝、間人皇后、天武帝。及舒明帝崩，即天位，是為皇極帝。【日本紀。】
　夫人法提郎媛，大臣蘇我馬子女也。生古人皇子。【日本紀。○皇胤紹運錄、帝王編年記並載，夫人又生布敷皇女。二書又載，粟田鈴子女香櫛娘，又名狹狹浪娘，為夫人，生押坂錦間皇女。皇胤紹運錄、一代要記載，蘇我蝦夷女手坏娘，為夫人，生箭田皇女。共日本紀所不載，故不取。】
　蚊屋釆女。【○一代要記為嬪姊子姬，未知何據。】生蚊屋皇子。【日本紀。】
