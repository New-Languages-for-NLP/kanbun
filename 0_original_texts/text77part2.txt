【淳和天皇】
　淳和皇后，諱高志，初為內親王。桓武帝最鍾愛，配帝以為妃。敘三品。生恒世親王、【日本紀略。】氏子內親王、有子內親王、【三代實錄。】貞子內親王。【續日本後紀。○按皇胤紹運錄，為氏子、有子、貞子，母同恒貞。一代要記，有子、貞子，母大中臣安子。帝王編年記，貞子母大野鷹子。並誤。】大同四年五月，薨。年二十一。遣使監護喪事，贈一品。帝即位，詔贈皇后，【日本紀略。】改墓號石作陵，【延喜式。○按類聚國史、日本紀略天長元年、二年，將改葬而不果。三年，任改葬司。而改葬月日並闕。】置國忌齋。【○據三代實錄天安二年廢國忌文。】天長四年，敕施墾田十町於橘寺，為春秋悔過料。修藥師悔過於東西二寺，薦冥福。【類聚國史。】
　皇后，諱正子，嵯峨帝第二女也。【○按本書為長女，今據日本紀略訂之。說見皇女傳。】美姿容，貞婉有禮度。嵯峨帝及橘太后鍾愛之。【三代實錄。】初為內親王，【續日本紀。】帝備禮聘之，納於掖庭。后有母儀之德，中表則之。生廢太子恒貞、【三代實錄。】恒統親王、【續日本後紀。】基貞親王、【三代實錄。○按續日本後紀、日本紀略，皇后所生，不止此三子。然或不載名號，或天殤，故不列此。】天長四年，立為皇后。【日本紀略、三代實錄。】八年亢旱，帝深憂之，祈請百端。后勸帝錄囚，罷作役，不終朝澍雨。帝愈重之。【三代實錄。○按類聚國史、日本紀略，是年禳風雨災者二，無亢旱文。明年疫旱，轉經修雩。據此八年疑當作九年。】九年夏，后幸雲林亭觀農業，賜耕種男女物。【日本紀略。】十年，帝傳位於仁明帝。敕停皇后號，廢官屬。仁明帝尊為皇太后。【三代實錄。】承和二年，仁明帝奉封一千戶。三年，奉河內荒廢田充後院。【續日本後紀。】七年，淳和帝崩。后落髮為尼，毀容骨立。【○按日本後紀，承和九年十二月乙丑，淳和太皇后落髮。實差二年，未知孰是。】齊衡元年，文德帝尊為太皇太后。貞觀二年，后設大齋會於淳和院，延諸寺名僧，講法華經，裝具嚫施，傾盡財寶。清和帝及皇太夫人，施新錢及米、鹽、醴、稷等物於僧俗男女，幾三萬人。后受菩薩戒于延曆寺座主圓仁，法名良祚。十年，后年六十，使六十僧講經東京宮，賜京師貧民物。十六年，淳和院火。后御素車出宮，避火於松下院。清和帝遣參議藤原家宗慰問，奉絹、絲、布、錢、米、鐵。尋還本院洞裏殿。元慶三年三月，疾篤。命左右曰：「天長天子，遺命火葬，不置山陵，無園廟之可陪。吾瞑目之日，棺用朽材，藏嵯峨山，無置守家，不配國忌，如先後太上天皇之制。」語終而崩，年七十一。【○七十一，本文脫一字，今據貞觀十年十一月辛巳條，而推年紀以訂之。】葬嵯峨山。后慈仁天至，務在濟物。收東西京棄兒孤孩，給乳母，多所養育。割封戶五分之二，以充其費。貞觀中，捨嵯峨舊宮為精舍。請清和帝，賜額曰大覺寺。建舍其側，療僧尼病，名曰濟治院。又以淳和院為道場，置平日所陪侍尼。【三代實錄。】后嘗製衲袈裟，施唐國清寺，以充僧智覬忌齋之具。【類聚國史。】
　女御永原氏，入宮有寵。嵯峨帝以源定為帝子，帝以女御為之母，稱亭子女御。【三代實錄。】
　女御橘氏子，從三位，永名女也。【一代要記。】貞觀五年，進從四位上。【三代實錄。】
　尚藏緒繼女王，【○尚藏，一代要記作妃，誤。】敘從二位。善作妖妹，帝殊寵幸。承和十四年，薨。年六十一。遺命不受葬使。【續日本後紀。】
　大中臣安子，從四位上淵魚女也。生良貞親王。【皇胤紹運錄、一代要記、帝王編年紀、皇胤系圖。】齊衡二年，敘從五位上。【文德實錄。】
　大野鷹子，左近衛中將真雄女也。生寬子內親王。【皇胤紹運錄、一代要記、皇胤系圖。】
　橘船子，從四位上淨野女也。生崇子內親王。【續日本後紀、一代要記、帝王編年記。】
　丹墀池子，從五位上門成女也。【○池子，皇胤紹運錄、一代要記、帝王編年記、皇胤系圖，作常子，誤。】生同子內親王。【三代實錄。】
　清原春子，右大臣夏野女也。生明子內親王。【文德實錄。】

【仁明天皇】
　仁明藤原皇后，諱順子，左大臣冬嗣女也。美姿色。初在家晨盥，有氣如虹，降亘盤。卜者曰：「此至貴之兆也。」帝為儲貳，入宮有寵。生文德帝。踐祚初，授從四位下，為女御。【三代實錄。女御據日本後紀。】承和十一年，進從三位。【續日本後紀、三代實錄。】文德帝即位，尊為皇太夫人。【文德實錄、三代實錄。】移東五條院，儀擬乘輿，遣左右近衛將監以下宿衛。齊衡元年，詔曰：「」人之至親，莫親於母子。故子登尊位，則貴歸於母。古先哲王，未有違之者。朕以不造，夙罹閔兇。憂深思遠，茫若無涯。當此之時，有嗟峨太皇太后、淳和太后並存。朕以尊母之典，雖光故實，而申厭之制，存亡異禮。故以所生藤氏為皇太夫人，冀謙損之美，以招後福。然今大皇太后山陵之事，既歷多年，而淳和大后，未進徽號。所生藤氏猶稱夫人。人子之禮，何必能安。凱風自南之時，最感長養之恩。敢咨舊章，奉崇尊號。其尊皇太后為太皇太后，皇太夫人為皇大后。載育萬邦，厚德無彊，俾我四瀛，永有所賴。【文德實錄。】天安二年，文德帝崩，清和帝幼沖。后依群臣之請，與帝同輿，遷御東宮。貞觀二年夏，還東五條院。秋，不豫。帝度二十人似禱之。冬，大修齋會於本宮。三年，臨太政大臣良房染殿第，王公以下畢會，張宴奏樂，賜衣物。詣大原野社，以藤原氏六位以下為儀從。【三代實錄。】大原野行，啟始于此。【江家次第。】落髮為尼，受戒。六年，尊為太皇太后。十三年九月，崩，葬宇治郡後山階山陵。【三代實錄。】置國忌於東寺，【日本紀略。】稱五條后。后性和厚貞，正禮則修備，母儀少比，深信釋教。建安祥寺，年分度僧，修大乘道。【三代實錄。】
　藤原皇后，諱澤子。【續日本後紀。○按澤一作淨。大鏡作障。並誤。】紀伊守總繼女也。【續日本後紀、三代實錄。】為女御，敘從四位下，寵冠後宮。生宗康親王、光孝帝、人康親王、新子內親王。承和六年，卒。帝哀悼，遣中使贈從三位。【續日本後紀。】葬於山城愛宕郡烏戶鄉。光孝帝即位，追尊曰皇太后，改墓號中尾山陵，置國忌齋於東大寺，列十陵。仁和元年，置守陵五戶。【三代實錄。○鳥戶及中尾山陵，據延喜式。】
　女御滋野繩子，參議貞主女也。【○女御據源氏系圖。】秉心和順，進退中規，帝殊加恩幸。生本康親王、時子內親王、柔子內親王。【文德實錄。○皇胤紹運錄、柔子母同成康誤。】承和三年，敘正五位下。【續日本後紀。】進從四位上。
　女御藤原貞子，右大臣三守女也。帝為儲貳，選入宮。生成康親王、親子內親王、平子內親王。【三代實錄。○按本書曰，生二皇女而名闕。今據皇胤紹運錄、帝王編年記、皇胤系圖。】踐祚初，授從四位下。【三代實錄。】承和六年，進從三位。【續日本紀、三代實錄。】資性婉順，【文德實錄。】言必典禮，宮掖仰德，帝亦重之。【續日本後紀。】雖不登后位，而寵數殊絕，終始不衰，後宮無與比者。【三代實錄。】文德帝即位，進正三位，仁明帝崩後，袁慕毀戚，殆廢飲食，枕席有涕泣處。左右見者，皆悲惻焉。仁壽元年，為尼。戒行薰修，道俗稱之。【文德實錄。】貞觀六年八月，薨。敕贈從一位。以仁明帝嘗有恩，許祔葬於深草山陵兆域，遣使監護葬事。仁和三年，敕修轉念功德於嘉祥寺。【三代實錄。】
　更衣紀種子，正四位下名虎女也。【三代實錄。○更衣據紀氏系圖。○按本書作從四位上，據續日本後紀訂之。】生常康親王、【文德實錄、皇胤紹運錄。】真子內親王。敘正五位下。【三代實錄。】
　更衣三國氏，生貞登。承和初，三國氏有過失。貞登坐削屬籍。【三代實錄。】
　藤原賀登子，肥前守福當麻呂女也。生國康親王。【皇胤紹運錄、一代要記、帝王編年記、皇胤系圖。○肥前守據尊卑分脈。】承和九年，授正六位上。【續日本後紀。】進從五位上。【○皇胤系圖作從五位下，今從一代要記。】
　藤原小童子，從五位下道長女也。生重子內親王。【三代實錄、一代要記。】授從五位上。
　高宗女王，從四位上岡屋王女也。【皇胤系圖。】生久子內親王。【一代要記、皇胤紹運錄、皇胤系圖。】授從五位上。【一代要記。】
　百濟永慶，【○永慶據一代要記、王胤系圖。】從五位上教復女也。【○按皇胤紹運錄、一代要記、帝王編年記，復作俊。據此則鎮守府將軍教俊女，而嵯峨女御慶命妹也。未知孰是。】生高子內親王。【三代實錄。】
　山口氏，生源覺。【三代實錄。】

【文德天皇】
　文德藤原皇后，諱明子，太政大臣良房女也。生清和帝、【三代實錄。】儀子內親王、【皇胤紹運錄、貴女抄、齋院記。】仁壽三年，進從三位。【文德實錄。】天安二年，超敘從一位。【一代要記。】清和帝即位，尊為皇太夫人。貞觀六年，尊為皇太后。八年冬，遷新造常寧殿。明年春，帝設曲宴慶之，稱觴為壽，賜宮僚物有差。十年冬，太后年四十，敕遣使近京四十寺、平城四十寺，修轉經功德。設曲宴於本殿，賜王公卿士物，進宮僚侍女位，集貧民於朱雀門賜物。十四年秋，遷染殿宮。十六年春，遷職院。元慶二年冬，太后年五十。上皇使五十僧講法華經於清和院，王公百官畢會。六年正月，陽成帝尊曰太皇太后。仁和元年二月，請減服御還女官。光孝帝不聽。【三代實錄。】昌泰三年五月，崩。年七十二。【○扶桑略記係正月，今從大鏡裏書、一代要記、帝王編年紀。七十二，日本紀略、扶桑略記、大鏡裏書，並作七十三。今據帝王邊年記，及三代實錄元慶二年年五十之文。】葬愛宕郡白河山陵，【延喜式。】稱染殿后。【大鏡、一代要記、古今和歌集。】
　女御藤原古子，左大臣冬嗣女，而五條后妹也。【尊卑分脈。】嘉祥三年，為女御。仁壽三年，進從三位。【文德實錄。】清和帝即位，進從一位。貞觀三年，薙髮。【三代實錄。】
　女御東子女王，嘉祥三年，為女御，【文德實錄。】敘從四位下。貞觀七年，卒。【三代實錄。】
　女御藤原年子，家祥三年，為女御。【文德實錄。】
　女御藤原多可幾子，右大臣良相長女也。少有雅操。【三代實錄。】嘉祥三年，為女御。【○三代實錄為仁壽初入掖庭為女御。今從文德實錄。】仁壽二年，敘正五位下。【三代實錄。】齊衡元年，進從四位下。【文德實錄、三代實錄。】天安二年，卒。【三代實錄。】
　女御藤原是子，嘉祥三年，為女御。【文德實錄。】
　更衣紀靜子，正四位下名虎女也。【皇胤紹運錄、一代要記。○更衣據紀氏系圖、作者部類。】生惟喬親王、惟條親王、怡子內親王、述子內親王、珍子內親王。【皇胤紹運錄、帝王編年記、皇胤系圖。】天安二年，敘正五位下。【文德實錄。】後進從四位上。【一代要記。】貞觀八年二月，卒。【菅家文草。】
　滋野岑子，攝津守貞雄女也。敘從五位上。【三代實錄。】生源本有、源載有、源淵子。【三代實錄、皇胤紹運錄。○按三代實錄曰，誕二皇子、二皇女，並賜源姓。而一皇女名闕，今無所考。】
　滋野奧子，參議貞主女也。頗有風儀，閫訓克脩。生惟彥親王、濃子內親王、勝子內親王。【文德實錄。】
　藤原今子，參議貞守女也。【○貞守，一代要記、皇胤系圖作守貞。今從帝王編年記。】生惟桓親王、【皇胤紹運錄、一代要記、帝王編年記、皇胤系圖。】禮子內親王、揭子內親王。【皇胤紹運錄。○按帝王編年記、皇胤系圖，揭子母同惟喬。未知孰是。】
　藤原列子，從五位上是雄女也。【三代實錄。○列子據皇胤紹運錄、帝王編年記、皇胤系圖。】生晏子內親王、【皇胤紹運錄、帝王編年記、皇胤系圖。】慧子內親王。【三代實錄。】
　伴氏，生源能有。【皇胤紹運錄、公卿補任、帝王編年記、皇胤系圖。】
　多治氏，生源每有。【文德實錄。】
　清原氏，生源時有。【文德實錄。】
　菅原氏，生源定有、【皇胤紹運錄、帝王編年記。】源富子。【三代實錄。】
　布勢氏，生源行五【三代實錄。】
