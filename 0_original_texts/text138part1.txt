藤原道長，關白兼家第五子。質性豪爽，少負氣。兼家常歆羨從姪公任為人，激勵諸子曰：「我兒不及遠甚，寧得蹈渠影哉。」兄道隆，道兼自揆不如，挽首不對。道長獨對曰：「小子固不能蹈影，恐終蹈其面而已。」飯室有相工，歷見兼家諸子，至道長曰：「斯人有奇表，如虎步絕嶮，非他可比倫。」工詩歌，兼善射御。【大鏡。】源賴光，一時猛將，嘗聞其臨急膽定，稱以為將帥之器。【古今著聞集。】年十五，敘從五位下，任左近衛少將。稍遷，永延元年，敘從三位，兼左京大夫。明年，擢權中納言。正曆中，轉權大納言，敘從二位，兼左近衛大將。【公卿補任。】時遣隆嗣子伊周，弱冠超拜內大臣。道長疾其驕汰，叔 姪之間，恒不相叶睦。長德元年，東三條太后，詣右山寺，伊周、道長俱扈從。途半，伊周有故方違，乃下車啟事。大后為駐車，道長懸馬迫伊周曰：「日已垂昏，何為濡遲！」伊周不平，然無如何。道隆聞而怒其輕侮大臣。太后雅重道長而疏伊周，帝方寵中宮，以故親遇伊周殊厚。伊周旦暮侍內，密間太后，兼詆道長。帝頗聽信之。【大鏡。】是歲，道隆寢疾。帝以道隆請，令伊周攝內覽。既而道隆薨，詔其弟道兼，代之關白。道間就職，數日亦薨。【榮華物語、愚管抄。】伊周以為己當得關白，帝意亦在伊周。而輿議歸道長，道長亦自謂：「令伊周當事，必亂天下。攝籙之任，捨我而誰？」太后亦勸帝用道長。帝意不移。大后垂泣固議，帝不得已，【○參取大鏡、愚管抄。】詔道長以本官攝內覽，尋拜右大臣，【公卿補任、大鏡、愚管抄。】為氏長者。【公卿補任。】既而伊周及弟隆家坐事配流，中宮不勝憂沮，截髮為尼。【榮華物語。】道長轉左大臣，進正二位，依祖父師輔故事，賜童六人為隨身。無幾罷之，更賜左右近衛府生各一人，近衛各四人。【公卿補任。】長保二年，道長長女女御彰子立為中官，上東門院是也，生後一條帝、後朱雀帝。【日本紀略、皇胤紹運錄。】道長漸弄威權，帝厭之。至晏駕後，道長視帝手書「叢蘭欲茂，秋風吹破，王事欲寄，讒臣亂國。」以為指己，怒而手壞之。【參取愚管抄、古事談。】暨三條帝嗣位，道長僭恣滋甚，帝龍潛時，納右近衛大將藤原濟時女娀子，生小一條院。道長又進其女妍子，遂立為中宮。娀子為皇后。【大鏡、榮華物語。】帝在位無幾，患目疾。道長屢勸帝退位，帝惡之。既而不悆增劇，決意禪位，而欲使小一條為新帝之儲貳。道長沮之曰：「諸皇子無堪儲君者，唯先帝第三皇子可。帝益憤之，無復禪位之意。乃詔道長，准攝政儀，令視除目。因謂近侍曰：「」朕今以除目委任道長，使彼所為不義邪。自取天譴，朕則不與焉。」其後道長促帝不已，帝遂讓位後一條帝。帝年僅九歲，以小一條為儲貳。道長攝政，【小右記。】聽帶劍，賜內舍人二人，左右近衛、兵衛各六人。【公卿補任。】准三宮，賜年官爵，益封三千戶，給帶刀資人三十人，如良房故事。明年，傳攝政於子賴通，敘從一位。【日本紀略、公卿補任。】及三條帝崩，道長乃廢小一條，立後朱雀帝為皇太弟。【日本紀略、大鏡。】尋拜太政大臣。寬仁二年，聽中重內乘輦車，辭太政大臣及內舍人隨身。【公卿補任。】是歲十月十六日，女威子立為中宮，道長不勝喜，詠和歌寓志曰：「此世をば固能庸乎麼，我が世とぞ思ふ和我庸圖所憶望不，望月の模知頭幾乃，虧たる事も加階黨流去登母，無しと思へば奈之徒於望弊麼。」初道長未顯達，與伊周角射。道長注矢祝曰：「吾女得配宸極，則中之。」一發破的。伊周繼射，不中。道長再注矢曰：「吾至攝關，即中。」又中之。道隆不悅，命罷射。至是一家三后，位極人臣，果如其意。【大鏡。】三年，以疾祝髮，【日本紀略、愚管抄、榮華物語。】法名行觀，又更行覺。【日本紀略、愚管抄。】詔行非常赦，益封二千戶。【日本紀略。】受戒東大寺，公卿多從之。【日本紀略、小右記、榮華物語。】皇太后以下候問，旁午於道。【小右記、榮華物語。】萬壽四年，疾篤，詔免天下調庸，大赦賑卹，以救之。又賜度者千人。【日本紀略。】車駕臨問，視其羸瘦，憂懼泣下。道長奏謝曰：「自古秉政者眾，而隆盛如臣殆罕。聖恩深厚，無復可言。」帝苦問所欲言，道長乃奏曰：「法成寺落成，董役者未有賞。唯此為憾。」【榮華物語。】帝即便下敕，徙家司等級，賜法成寺封五百戶。十二月，薨，年六十二。【日本紀略、扶桑略記。】帝為服鍚紵，心喪三月。【小右記。】祭祀節會，多從停廢。【小右記、日本紀略、扶桑略記。】長元元年，以其墓列荷前例幣之數。【左經記。】
　道長累為國之外戚，政柄專歸己，高下在其心。一條帝以來，天子屢幸其第，鍚齎重疊，富重於皇室。【小右記、榮華物語。】後一條帝嘗患瘧，使僧綱祈禳而瘳，賞絹須若干匹。御府供進，不得如數，乃取諸道長家給之。寬仁初，營上東門私第，課諸國司供其役。其輸大石也，至撤民舍戶牀藉地，遏行人令曳之。第成，王公以下，贈遺相繼。【小右記。】甚信佛乘，每六齋日，禁天下殺生。【榮華物語。】屢供養佛堂，其儀准御齋會。【日本紀略。】初造淨廟寺於木幡先塋，【榮華物語、大鏡裏書。】置別當所司，給僧侶冬夏服，後創法成寺於京極，欲媲之東大寺，大興功役。【榮華物語。】令公卿採宮中諸司及神泉苑乾臨閣等石，以充其用。【小右記。】土木未及就，道長罹疴。賴通欲亟其事，乃令諸國：「寧緩於公事，勿怠此役。」於是公卿以下，日發數百役徒，遐邇奔湊，不日而成。【榮華物語。】病革，徒居于此。【小右記、榮華物語。】世稱法成寺攝政，又曰御堂殿。【尊卑分脈。】所著有『蓮府祕抄』，其日錄曰『法成寺攝政記』。【法城寺攝政記。】
　道長有妻二人，一曰倫子、曰明子。倫子，左大臣源雅信女，生賴通、教通、彰子、妍子、威子、嬉子，准三宮，是稱鷹司殿。明子，左大臣源高明女，初高明謫于筑紫，明子尚弱，為叔父盛明親王所育。既而父叔俱亡，東三條院憐其幼孤，取而養于宮中，撫視殷勤。侍女奉御，皆分給焉。后諸兄昔欲得之，后不許。道長獨得通，遂生賴宗、能信、顯信、長家，敘從三位，是稱高松殿。【○參取榮華物語、大鏡。明子敘從三位，據公卿補任。】能信自有傳，顯信小字苔君，幼信佛乘，任右馬頭，無幾出家為僧，【大鏡。】更名長禪。【尊卑分脈。】長家幼名小若君，【大鏡。】美姿儀，善和歌，倫子養為己子，特加卷愛，居之於御子左家。【榮華物語。】累經清顯。長元、寬德間，任權大納言，兼民部卿。【公卿補任、榮華物語。】康平七年，薨，年六十。【公卿補任、尊卑分脈。】世稱御子左大納言。【尊卑分脈。】
　藤原賴通，幼名鶴君。【一代要記、榮華物語、大鏡。】年甫十二，敘正五位下，尋為侍從。寬弘、長和間，累遷任權大納言。【公卿補任。】道長逼三條帝勸禪位，帝憂憤，莫如之何，因欲使皇女禔子內親王下嫁賴通，以得道長歡心，乃召道長諭旨。【小右記、榮華物語。】道長雅欲之，以告賴通。賴通前已娶具平親王女，不欲尚帝子。及聞父言，默然有憂色。道長曰：「男子何止一妻。且汝未有子，宜廣求繼嗣。」遂強尚焉。會賴通寢疾，辭以具平為祟，絕婚。【榮華物語。】後二條帝即位，任內大臣，代父攝政，為氏長者。無幾，為關白，遷左大臣。康平二年，以病辭官職。不聽，大赦天下救病。【公卿補任、定家記。】四年，拜太政大臣，尋辭。【公卿補任。】永承中，捨宇冶別莊，為寺，名平等院。【扶桑略記。】治曆三年，車駕幸之，【公卿補任、一代要記、扶桑略記。】賜封三百戶。賴通飾船奏樂，迎駕奉獻，極其精豐。駐蹕三日，【扶桑略記。】敕曰：「前太政大臣，名雖君臣，義如父母。【一代要記。】乃准三宮，賜年官爵食邑三千戶，內舍人、近衛資水人，遵良房故事。」明年，帝不豫。【扶桑略記、百鍊抄。】賴通辭關白，仍諮詢政事。【公卿補任、一代要記、今鏡。】初後朱雀帝疾大漸，顧命賴通輔帝，而欲以後三條帝為其東宮。賴通意不欲之曰：「立東宮，尚未晚也。」【○十訓抄、東鑑並曰，朱雀帝疾大漸，賴通受顧命，言及東宮，則默而不應。】弟能信詭言諷帝。既而後三條帝得為東宮。【今鏡。】故賴通與東宮不協。【榮華物語。】至是，屏居宇治，委遠政務。【榮華物語、今鏡。】賴通嘗欲傳關白於子師實，密啟之上東門院。后以非道長夙志，致手書帝：「勿聽其請。」由是傳關白於教通，而約他日必傳之師實。而教通久無傳意。賴通責之曰：「卿宜踐舊約。吾見師實居職，足瞑目矣。」教通曰：「非吾所得而私。」賴通憾焉。【古事談。】延久四年，剔髮，法名蓮花覺，後更寂覺。【公卿補任、尊卑分脈。】承保元年，薨，年八十三。【公卿補任、尊卑分脈、今鏡、榮華物語。】世稱宇治殿。【尊卑分脈、今鏡、榮華物語。】
　賴通承父祖餘烈，專制朝命，【大鏡、愚管抄。】驕侈過於道長。嘗作高陽院，華麗無比。【榮華物語。】教通造二條第，亦極宏壯。賴通不悅，謂師實曰：「大營私宅，充塞街衢，無乃踰制乎？」師實曰：「固也。雖然家族所為，孰敢容議乎。」賴通頷焉。自是競廣第宅，互以侈麗相高。【古事談。】
　子通房，美姿儀，【愚管抄。】善和歌，【今鏡。】至權大納言，兼右近衛大將。【公卿補任、尊卑分脈。】蚤薨，【今鏡、卿補任。】無嗣。【尊卑分脈。】次子師實，自有傳。師實弟俊綱。