大伴室屋，道臣命七世孫也。【姓氏錄。◎公卿輔任以武以為七世孫，據此則室屋八世孫也。未知孰是。】曾祖豐日命。【公卿輔任。】祖武日命。【三代實錄貞觀三年、公卿輔任，本書武日作健日，今從日本紀。】景行帝時，從日本武尊平定東國。【日本紀、三代實錄貞觀三年。】日本武尊受靫部以賞之。【日本紀。】朝廷又褒其功，賜讚岐國以為私宅。【三代實錄貞觀三年。】父武以，【本書作健持或武持，三代實錄亦作健持，今從日本紀。】仲哀帝元年為大連。大連始于此。【公卿輔任。】從帝西征，及帝崩，奉皇后命，與中臣烏賊津等，領百僚守宮。室屋，雄略帝即位，為大連。【公卿輔任允恭、安康二朝，書大連大伴室屋，誤。】及帝崩，與東漢掬受遺詔，輔佐皇太子。星川皇子反。室屋謂掬曰：「遺詔所戒，今已至矣。」乃奉皇太子發兵討平之。既而率臣、連，上璽於皇太子。是為清寧帝。室屋歷仕允恭、安康、雄略、清寧、顯宗、仁賢、武烈七朝。【日本記。】雄略朝，嘗以天靫負賜之。室屋奏曰：「衛門開闔之事，為職已重，非一人之所能堪也。願與子談，分衛左右。」許之。自是，其裔大伴、佐伯二氏，掌左右開闔。二子，曰御物宿禰、日談。【姓氏錄。本書談作語。今從日本紀。】談，雄略帝九年，奉詔與紀小弓等討新羅。兵敗力鬥而死。從者大伴津麻呂，與談相失，入軍尋覓不得。出問知其戰沒，奮躍大呼曰：「吾主已死，何以獨生？」遂赴敵而死。【日本紀。】談子金村。
　金村，仕仁賢朝。仁賢帝崩，皇太子未即位。大臣平群真鳥陰圖不軌，其子鮪適得罪於太子，金村奉命誅鮪。既而請曰：「真鳥逆賊，併除之。」太子曰：「天下將亂，非希世之雄，不能濟也。能安之者，其在連乎。」即使金村將兵圍真鳥宅，縱火攻之。賊不戰而潰。真鳥伏誅。於是，金村奉太子即位。是為武烈帝。帝以金村為大連。帝崩無嗣，金村首建議迎倭彥王於丹波。倭彥王逃避不出。又迎男大跡王于三國立之。是為繼體帝。金村奏請，納手白香皇女，以為皇后。安閑帝行幸三島，金村從之，使金村問良田於縣主飯粒。飯粒乃獻良田四十町，及納其子鳥樹于金村為家僮。欽明帝元年，幸難波祝津宮，問群臣以伐新羅。物部尾輿曰「新羅蓄怨，實由以任那四縣與百濟。」斥為金村失計。金村慙懼，乃歸住吉，稱疾不朝。帝遣青海夫人勾子慰問。金村謝曰：「臣所病非他。今諸臣皆謂：『喪任那，職由臣。』故恐懼不朝。」因以鞍馬贈勾子。勾子還奏。乃詔金村曰「卿久竭忠誠，莫慍眾口。」益優寵之，不復問。金村歷事仁賢、武烈、繼體、安閑、宣化、欽明六帝，為五朝大連。有子曰磐、曰狹手彥【日本紀。】、曰阿被布古，阿被布古承父為大部連公。【三代實錄貞觀三年。】
　狹手彥。宣化帝二年，新羅寇任那。父金村承詔，遣狹手彥及其兄磐，援任那。磐留筑紫，統其國政，以備三韓。狹手彥往鎮任那，且救百濟。欽明帝二十三年，為大將軍。率兵數萬，伐高麗，用百濟計，大破之。高麗王踰牆而逃。【本書一說曰，狹手彥與百濟合兵，擊卻高麗王陽春於比津留都。】狹手彥乘勝，入其王宮，悉獲珍寶及七織帳、鐵屋以歸。乃以七織帳獻天皇。遺甲二副、金飾刀二口、銅鏤鍾三口、五色幡二竿，及美女媛。【本書註，媛名也。】并其從女吾田子於蘇我稻目。置鐵屋於長安寺。【日本紀。】初狹手彥鎮任那，將發肥前，其妾松浦佐用比賣惜別，登高山瞻望其船。不堪悲傷，遂脫領巾麾之。見者莫不流涕。因號其山曰領巾麾嶺。【萬葉集。按本書云，奉使浮海，而不載其在何時，僧仙覺万葉集鈔引肥前風土記曰：「松浦縣東三十里有帔搖岑，絕頂有沼半町許。昔宣化天皇時，遣大伴紗手比古鎮任那。砂手比古過此地，篠原邑有女曰乙等比賣，有國色，紗手比古娶之。臨別，乙等比賣登此峰而望，舉褶帔招之，因以名焉。」顯昭袖中鈔亦載童蒙鈔所引肥前風土記，以為宣化帝時事。今據之，袖中鈔又引筑前風土記曰：「相傳松浦明神即佐用姬也。」附以備考。】金村孫咋。【公卿輔任。本書不載父名，今無所考。】
　咋。【續日本紀、公卿輔任，並作咋子。日本紀單作嚙或咋。按，子者，蓋當時之通稱。如中臣御食子連，日本紀書中臣連彌氣。阿倍鳥，或作鳥子。可以為證。】蘇我馬子之與物部守屋搆兵，咋與阿倍人、平群神手等率軍，從志紀郡進攻守屋澀何家。崇峻帝四年，議復任那。咋與紀男麻呂、巨勢比良夫、狹臣、葛城烏奈良等，同為大將軍。以各族臣連，為裨將部隊，領兵二萬，出居筑紫。遣人新羅、任那，察其事情。推古帝九年，詔遣咋於高麗，急救任那。十四年，隋使斐世清至，進其國書。阿倍鳥受其書於庭。傳之咋。咋置諸大門前机上而奏焉。十八年，新羅、任那朝貢，詣闕。咋與蘇我蝦夷等，出接于庭，受其使命，啟之大臣馬子。【日本紀】 咋位至大德冠。【續日本紀。按日本紀推古帝三十一年征新羅，載小德大伴連為副將軍，而闕其名。疑時咋位為小德，其後進大德也。】有三子，長德【日本紀及續日本紀，共不書其父。公卿補任云，金村曾孫咋子連子。今據之。】、馬來田【日本紀及續日本紀，不書其父。日本紀云，馬來田，弟吹負。今據之。】、吹負【續日本紀。本書作小吹負。說見吹負傳。】。長德，字馬飼。舒明帝四年，唐使高表仁等來泊于難波津，朝廷遣長德，【本書此條書大伴連馬養。馬養與馬飼，訓讀相通。】以飾船三十二隻，迎於江口。大化五年，拜右大臣，授大紫。【日本紀。】吹負及長德子御行、安麻呂，並自有傳。【按續日本紀，安麻呂，其第六子也。然則長德之子不止於此。今無所考。】
　物部目，十市根之玄孫也。【舊事紀。】曾祖膽咋，仲哀帝時為大夫，從帝西征。及帝崩，奉皇后命，與中臣烏賊津等，領百僚守宮。【日本紀。書曾祖據舊事紀。】祖五十琴，父伊莒弗。【舊事紀】伊莒弗，履中朝執政。目，雄略帝即位，為大連。時有齒田根命，奸采女山邊小島子。帝敕目捕而究詰之。齒田根服罪，請以刀馬各八自贖。乃歌曰：「耶麼能謎能，故思麼古帝衛爾，此登涅羅賦，宇麼能耶都擬播，嗚思稽矩謀那斯。」目為奏之，帝赦之。露置其資財於餌香市邊橘樹下，因以餌香、長野邑賜目。十八年，目與物部菟代，奉詔伐伊勢賊朝日郎。朝日郎聞王師至，逆戰於伊賀青墓，自矜善射，發洞重札，軍中兇懼，菟代不敢進擊。相持二日，目親執大刀，使筑紫聞物部大斧手持盾並進。朝日郎射中大斧手，矢穿盾洞重甲，入膚一寸。大斧手以盾蔽目。目即獲朝日郎而斬之。菟代自羞怯懦，七日不捷聞。帝問侍臣曰：「菟代何故不復命？」讚岐田蟲別白其狀。帝聞之怒，乃奪菟代所領名部賜目。【日本紀。】子荒山，荒山子尾輿。【舊事紀、公卿輔任。】
　尾輿，安閑帝元年，盧城部枳莒喻女幡媛竊尾輿瓔珞，獻春日皇后。事發覺，枳莒喻進幡媛為采女，且獻安藝過戶盧城部屯倉，以贖女罪。尾輿以事由己，不能自安，乃獻其十市部、伊勢來狹狹、登伊、贄土師部、筑紫國膽狹山部以謝。【本書註，來狹狹、登伊，二邑名。】及欽明帝即位，為大連。明年九月，帝幸難波祝津宮，乃問群臣曰：「今將伐新羅，當用幾兵？」尾輿等奏曰：「寡兵不可輒征。曩昔，男大跡天皇時，百濟遣使，表請任那四縣。大連大伴金村輒聽其所請，由是新羅積怨久矣。今不可輕伐。」帝從之。十三年，百濟獻金銅尼釋迦佛像及經論，上表贊其功德。帝大喜，詔使者曰：「朕未曾聞如是微妙之法。」因問群臣曰：「西蕃所獻之佛，相貌端嚴，所未嘗見。朕今可禮否？」大臣蘇我稻目勸帝拜之。尾輿、中臣鎌子奏曰：「我國家恆敬天地社稷百八十神。春夏秋冬，祭祀為事。今拜蕃神，則恐致國神之怒。」帝曰：「宜附情願人。」遂賜稻目。是後疾疫流行，民多夭亡，久而愈熾。尾輿、鎌子復奏曰：「嚮不聽臣言，以致斯禍。今不遠而復，必當有慶。宜棄佛像，以求後福。」帝納焉。詔有司投佛像於難波堀江，焚毀伽藍。【水鏡、帝王編年紀曰，尾輿無幾而薨。而水鏡所云，稍設妄誕。今不取。】子弓削守屋，自有傳。
　物部麤鹿火。【古事記作荒甲。今從日本紀。】伊莒弗玄孫也。父曰麻佐良。【舊事紀。】