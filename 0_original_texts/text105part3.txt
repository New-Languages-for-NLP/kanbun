【花園】五女
　皇女某，藤原實子所生也。下嫁藤原某。【皇胤紹運錄。】
　皇女某，典侍藤原氏所生也。【皇胤紹運錄、尊卑分脈。】
　壽子內親王，第一皇女同母妹也。【皇胤紹運錄、女院小傳。】光嚴院納為妃。【皇胤紹運錄、諡號雜記。】
　儀子內親王，壽子內親王同母妹也。【皇胤紹運錄、園太曆系圖。】
　祝子內親王，失母氏。【皇胤紹運錄。】
【後醍醐】十九女
　懽子內親王，藤原中宮所生也。【歷代皇紀、女院小傳。】元應元年，為內親王，【女院小傳、後宮略傳。】敘一品。【女院小傳。】元德二年，為伊勢齋。【增鏡、女院小傳。】元弘元年，準三宮，尋罷伊勢齋。【女院小傳。】三年，光嚴院逼而納之。【歷代皇紀。參取女院小傳。】
　祥子內親王，藤原皇后所生也。元弘三年，為伊勢齋。【歷代皇紀。】後入保安寺為尼。【新葉和歌集。】
　妣子內親王，宮人源親子所生也。為尼，居今林。【皇胤紹運錄。】
　惟子內親王，【○本書下又載惟子，母氏各異，則其非一人明矣。名稱蓋有一誤，然今不可考定，故並載之。】藤原為子所生也。敘一品。【皇胤紹運錄。】
　惟子內親王，祥子內親王同母妹也。為尼居今林，稱鷲尼。【皇胤紹運錄。】
　皇女某，一條局所生也，為尼居今林。【皇胤紹運錄。】
　皇女某，左衛門督局所生也，為尼居今林。【皇胤紹運錄。】
　瓊子內親王，藤原為子所生也。【作者部類。】出家為尼。【新葉和歌集。】
　皇女某，亦藤原為子所生也。【皇胤紹運錄。】
　皇女某，權中納言局所生也。【皇胤紹運錄。】
　皇女某，基時女所生也。【皇胤紹運錄。○基時官、姓闕。】
　皇女某，民部卿局所生也。下嫁關白基嗣，後離絕。【皇胤紹運錄。】
　皇女某，宮人藤原實子所生也。【皇胤紹運錄。】
　皇女某，大納言局所生也。【皇胤紹運錄。】
　皇女某，坊門局所生也。【皇胤紹運錄。】
　皇女某，中宮珣子所生也。【皇胤紹運錄。】
　皇女某，權大納言三位局所生也。【皇胤紹運錄。】
　餘二女，失其名及母氏。【○按古本帝王系圖載後醍醐皇女瑜子內親王，作者部類亦載欣子內親王。松岡過去帳皇女某為尼，住鎌倉松岡東慶寺，稱用堂和尚。應永三年八月，薨。而並不詳其母氏。蓋在諸皇女中，今無所考定。】
【後村上】一女
　皇女某，【考新葉和歌集，後村上帝崩，新宣陽門院與嘉喜門院唱和。及百首和歌中春月作，亦載在哀傷部。皆詞氣悽惋，最及哀痛。而後醍醐帝宮人亦奉和歌於新宣陽門院，悼後村上帝，繇是觀之，其為後村上皇女，無復可疑。今斷從之。】不詳所生。【○據嘉喜門院集、新葉和歌集，後村上帝崩年五月五日。寄舊蒲和歌，似有母子之情。其敘一品，遂為門院者。亦或以母尊之故也。然無明証，今闕之。】敘一品，稱一品宮。後龜山帝進號新宣陽門院。【新葉和歌集。○按本書曰，後村上帝居住吉行宮，新宣陽門院稱一品宮。又曰，後村上帝崩，翌年，新宣陽門院猶稱一品宮。據之，則敘一品，正在後村上帝未崩之前。嘉喜門院集成在天受三年，而書中稱一品宮。弘和元年，宗良親王上新葉集。集中稱新宣陽門院，自天授三年至弘和元年，計五年矣。進門院號，蓋在是間，故係之後龜山帝云。】
【附錄】　北朝皇女
【光嚴】一女
　光子內親王，【皇胤紹運錄。】失母氏。
【光明】二女
　二女，【皇胤紹運錄。】失其名及母氏。
【後光嚴】二女
　治子內親王，失母氏。稱柳殿內親王。【皇胤紹運錄。】
　見子內親王，失母氏。稱入江內親王。【皇胤紹運錄。○按後愚昧記永德三年正月除目文，載無品智子內親王御給從五位下。高階經家，賜載無品昭子內親王當年御給從五位下源定親。據此，則昭子內親王亦似與治子為姐妹。然無他明證，故不取。】
【後圓融】二女
　皇女某，通陽門院所生也。【後愚昧記。】
　皇女某，失母氏，為尼居大聖寺。【薩戒記。】