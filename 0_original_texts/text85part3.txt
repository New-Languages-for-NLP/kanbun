【附錄】　北朝后妃
【光嚴天皇】
　光嚴後官籌子內親王，花園帝長女也。【皇胤紹運錄、後宮略傳。】幼為永陽門院所子養。及門院薨，與以封邑。【園太曆。】後入宮為妃。【皇胤紹運錄、園太曆、諡號雜記。】無子。及祟光院、後光嚴院生，命妃子之。【○參取皇胤紹運錄、園太曆。】建武四年，號徽安門院。【貴女抄、後宮略傳。】延文二年，出家為尼，搆庵於萩原住焉。【園太曆。】明年四月，薨。【常樂記。】
　懽子內親王，後醍醐帝長女也。【皇胤紹運錄、後宮略傳。】正慶二年，入宮為妃。【歷代皇紀。】建武二年，號曰宣政門院。【後宮略傳、歷代皇紀。○貴女抄作三年。】曆應三年，出宮，入保安寺為尼。【歷代皇紀。○祐植記抄為二年事。】時年二十六。【後宮略傳、女院小傳。】
　藤原秀子，內大臣公秀女也。【尊卑分脈、女院小傳。】光嚴院即位，初召右大臣藤原秀衡女入宮，無寵，更納秀子代之。因父家號,，目曰三條局。【增鏡。】得幸，生崇光院。【皇胤紹運錄、女院小傳。】建武三年，為典侍。明年，授從三位。【女院小傳、園太曆。】既而生後光嚴院。【皇胤紹運錄、女院小傳。】文和元年，準三宮，號曰陽祿門院。本封外特加邑五百戶。十一月，以疾薙髮。尋薨，年四十二。【園太曆。】
　藤原氏，權大納言公蔭女也，仕徽安門院，稱一條局，又稱後對御方。入宮，生義仁親王。【皇胤紹運錄、尊卑分脈。】

【崇光天皇】
　崇光女御藤原氏，太政大臣公賢女也。初侍徽安門院，稱東御方。【園太曆系圖。】入宮，為女御，稱安福殿女御。延文二年，與門院同為尼。【園太曆。】改名了覺，仍給事之，稱梅津比丘尼。【園太曆系圖。】
　典侍源資子，權大納主旨重資女也。【○大或作中。】入宮為典侍。【尊卑分脈、樁葉記。】稱按察典侍。【樁葉記。】生榮仁親王。【皇胤紹運錄、樁葉記。】授從三位，稱杉殿。【尊卑分脈、皇胤紹運錄。】

【後光嚴天皇】
　後光嚴後宮藤原仲子，贈左大臣兼綱女也。【尊卑分脈、貴女抄。】入宮為典侍，稱中納言典侍。【後愚昧計。】生後圓融院、【皇胤紹運錄、貴女抄。】及熙永親王、堯仁法親王。【皇胤紹運錄、諸門跡譜、仁和寺御傳。】授從三位。【尊卑分脈、院號定部類記。】後小松帝即位，準三宮。號曰崇賢門院。【貴女抄、後愚昧記、院號定部類記。】本封外，特加邑五百戶。【院號定部類記。】應永五年，薨，年九十三。【尊卑分脈。】門院居梅町，世稱梅町殿。【尊卑分脈、後愚昧記。】
　內侍橘氏，從三位以繁女也。【○參取橘氏系圖、公卿補任。】稱少納言內侍。【後愚昧記。】生明承法親王，【後愚昧記別記。○天台座主記云，伯耆殿局生明承。】及後光嚴院崩，落髮為尼。【後愚昧記。】
　右衛門佐局，不詳其姓氏。生亮仁法親王、覺增法親王。【後愚昧記。】
　藤原氏，圓滿院大夫法師長快女也。【後深心院關白記、長快據尊卑分脈。】稱左京大夫局，【尊卑分脈、後愚昧記、後深心院關白記。】又稱伯耆殿局。【後愚昧記、天台座主記。】生覺叡法親王、久尊親王。【尊卑分脈。○參取後愚昧記、後深心院關白記、天台座主記。】及後光嚴院崩，為尼。【後愚昧記。】
　藤原氏。後光嚴院晚召權大納言藤原資名女幸之，命為後圓融院保母，授二位，呼曰二品局。二品局自負其寵，頗多不法。嘗與北面士藤原懷國私通，請拜備前守。懷國恃勢，凌忽同列。後光嚴稍惡之，收食邑給人。及後光嚴崩僅十餘日，懷國遭害，二品局亦出外為尼。【參取後愚昧記、後深心院關白記。】

【後圓融天皇】
　後圓融後宮藤原嚴子，內大臣公忠女也。【尊卑分脈、貴女抄。】應安四年，入宮。【後愚昧記。】生後小松帝，【皇胤紹運錄、貴女抄。】及一皇女。【後愚昧記。】後小松帝即位，準三宮，號曰通陽門院。【貴女抄、院號訂部類記。】文明五年十二月，薨，年六十九。【尊卑分脈。】後圓融院之遜位也，稍淫縱躁狂，猜防尤甚。門院初以產皇女，出居公忠第。分娩後僅十餘日，院慮其與外人有姦，急促還宮。既而召之。門院適乏夫人服飾，未輒進御。院大怒，挺刃入房，斫門院傷之。崇賢門院恐其有後禍，與公忠謀，載酒入院，對帝共酌。伺其昏醉無知，馳人報公忠，遣輿舁出，因而得免。又疑所嬖一官人與足利義滿私而罷之。時義滿遣使適至，院聞之驚悸，謂其憤己，謀遷駕海島也。入佛屋將自殺。崇賢門院諭而止之。【尊卑分脈、貴女抄。】
　藤原康子，權大納言資康女也。入宮有寵，敘從一位，為後小松帝準母。【尊卑分脈、貴女抄。】後出嫁足利義滿，【尊卑分脈。】居北山。【後深心院關白記。】及後小松帝即位，準三宮，號曰北山院。【尊卑分脈、貴女抄、院號訂部類劑。】
　典侍藤原今子，【皇胤紹運錄。】權大納言隆卿女也。【尊卑分脈、後愚昧記。】敘從三位。【皇胤紹運錄。】稱帥典侍。【後愚昧記。】生道朝法親王。【皇胤紹運錄、尊卑分脈。】
