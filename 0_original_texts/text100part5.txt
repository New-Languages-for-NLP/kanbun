【用明】一女
　酢香手姬皇女，廣子所生也。帝即位，詔侍伊勢大神祠。推古帝時，屏居葛城而薨。【日本紀。】
【祟峻】一女
　錦代皇女，妃小手子所生也。【日本紀。】
【舒明】一女
　間人皇女，寶皇后所生也。為孝德皇后。【日本紀。】
【天智】十女
　大田皇女，嬪遠智娘所生也。入天武帝宮。【日本紀。】
　鸕野皇女，大田皇女同母妹也。是為持統天皇。【日本紀。】
　御名部內親王，嬪姪娘所生也。【日本紀。○書內親王據續日本紀，下倣此。】慶雲元年，益封一百戶。【續日本紀。】
　阿倍皇女，御名部內親王同母妹也。是為元明天皇。【日本紀。】
　飛鳥皇女，嬪橘娘所生也。【日本紀。】位淨廣肆。【續日本紀。】持統帝八年，帝為度僧一百四口。【日本紀。】文武帝四年四月薨，遣使賻贈。【續日本紀。】
　新田部皇女，飛鳥皇女同母妹也。為天武帝妃。【日本紀。】
　山邊皇女，嬪常陸娘所生也。適大津皇子。皇子被誅，被髮徒跣，奔赴殉焉。見者歔欷。【日本紀。】
　大江皇女，宮人色夫古娘所生也。為天武帝妃。【日本紀。】
　泉內親王，大江皇女同母妹也。【日本紀。】敘二品。大寶元年侍伊勢齋宮。靈龜元年益封一百戶。天平六年二月，薨。【續日本紀。】
　水主內親王，宮人黑媛娘所生也。【日本紀。】敘三品。靈龜元年益封一百戶。天平九年八月薨。【續日本紀。】
【大友】二女　弘文天皇
　壹志姬王，耳面刀自所生也。敘從四位下。【皇胤紹運錄。】
【天武】七女
　大伯內親王，【伯，一作來。】妃大田皇女所生也。齊明帝西征，大田皇女從焉。至大伯海，生內親主，因名焉。天武帝即位，將使內親王侍大神宮，居泊瀨齋宮。明年，赴伊勢。朱鳥元年，還京師。【日本紀。】聞母弟大津皇子被誅，路上作歌悲之。【萬葉集。】大寶元年十二月薨。【續日本紀。】
　但馬內親王，夫人冰上娘所生也。【日本紀。】敘三品。和銅元年六月薨。【續日本紀。】
　紀皇女，夫人大蕤娘所生也。【日本紀。】
　田形內親王，紀皇女同母妹也。【日本紀。】敘二品。慶雲三年，侍大神宮。神龜五年三月，薨。遣使監護葬事。【續日本紀。】
　十市皇女，【○懷風藻作內親王。】宮人額田姬王所生也。為帝大友妃。【日本紀。】
　泊賴部內親王，宮人穀媛娘所生也。【日本紀。】敘三品。靈龜元年，益封一百戶。天平十三年三月薨。【續日本紀。】
　託基內親王，泊賴部內親王同母妹也。【日本紀。】敘一品。文武帝二年，侍大神宮。天平勝寶三年正月，薨。【續日本紀。○按本書託基作多紀，又作當耆。故皇胤紹運錄，誤以紀皇女為多紀皇女。】
