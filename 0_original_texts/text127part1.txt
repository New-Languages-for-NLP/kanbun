滋野貞主，尾張守家譯子也。大同初，奉文章生試及第。弘仁中，為大內記，敘外從五位下，遷圖書頭，為東宮學士。天長中，敘從五位上，奉敕與諸儒撰集古今文書，以類相從。凡一千卷，名祕府略。【文德實錄。從五位上，據類聚國史、公卿補任。】又撰經國集二十卷而上之。【經國集序。】仁明帝即位，任內藏頭、宮內大輔。承和中，歷兵都大輔、彈正大弼，敘從四位上，任大藏卿，兼讚岐守。遷式部大輔，拜參議，為勘解由使長官。【續日本後紀。】尋陳便宜十四事，文多不載。嘉祥初，兼屁張守。時太宰府吏多不良，衰弊日甚。貞主上表曰：「夫太宰府者，西極之大壤，中國之領袖也。東以長門為關，西以新羅為拒。加以，九國二嶋，郡縣闊遠。自古至今，以為重鎮。夫謀事必就祖，發政占古語。因檢舊記，大唐、高麗、新羅、百濟、任那等，悉託此境，乃得入朝。或緣貢獻之事，或懷歸化之心，可謂諸藩之輻湊，中外之關門者也。因茲，有德為帥貳，才良為監典。若無其人，選取辨官、式部，頃年以來，絕而不行。近得蜚語云：『彼吏，或擊目閇口，似避時之人。或忘恥貪財，為聚斂之吏。府司、國宰，莫不悲傷。若如此不變，恐嚙齊不及。』臣聞此語，心神罔措。雖此之飛語，未必有信據，而臣子之理，何不預憂。又聞：『少貳小野朝臣恒柯、筑前守紀朝臣今守，有意執論，無力矯枉。』未審虛實，唯得耳剽。臣不勝血誠，伏觸逆鱗。」言詞切直，默直不省。【文德實錄。】尋遷宮內卿。【續日本後紀、文德實錄。】文德帝即位，授正四位下，兼相模守。仁壽二年，毒瘡發唇吻。詔賜醫藥。中使相望於路。未幾卒，年六十八。遺戒子孫：「殯歛之事，必從儉薄。身死之後，唯齋供而已。」貞主，身長六尺二寸，涯岸甚高。雅有度量，而天性辮仁，恐語傷人。其在銓官，汲引進士，隨器選敘。死之日，知與不知，莫不流涕愍惜焉。【文德實錄。】營構模唐慈恩寺，因號慈恩寺。【百鍊抄。】
　小野岑守，大德冠妹子玄孫也。【皇胤紹運錄。】父永見，征夷副將軍。岑守，延曆末，為權少外記。大同中，任畿內觀察使判官。【公卿補任。】超授從五位下，【類聚國史、公卿補任。】遷右少辨、式部少輔。弘仁中，為內藏頭，歷陸奧、阿波等守，入為治部大輔，敘從四位下，兼皇后宮大夫。十三年，任參議，兼太宰大貳。【公卿補任。】明年，以民困乏，節令管內九國佃公營田。於是詳錄事實，陳其區畫。上表曰：「洪水滔天，大旱鑠地，自然之數，大聖無免免。唯堯湯之世，有十年之蓄，不聞道殣相望、棄捐溝壑者，積蓄多故也。方今頻年不稔，加以疫癘，管內諸國，被害最甚。振恤數加，府庫漸罄。寬政頻行，民猶不足。比屋無釁炊之烟，連戶多荒掠之門。因斯薄賦省徭，既闕支度之務。公用守常，責民輸貢之費。儻非通變，治恐難致。易曰：『通其變，使民不倦。』劉子曰：『明主務修其法，因時制宜。苟利於民，不必法古。或害於事，不可循舊。夏商之衰，不變法而亡；三代之興，不相襲而王。』由此觀之，法宜變動，非一代也。今法者溺於故律，儒者拘於舊禮。若握一世之法，以御百代之民，猶以一衣擬寒暑，一藥治痤瘕。臣變易常制，輙上新議。事之由趣，具列表左。既免調庸，兼給糧食。於民為優，於上為艱。又古者九年耕，必有三年之食。以三十年通計，有十年之食。雖凶年水溢，民無菜色。今之所議，九國三十年之積，三千二百餘萬。以之混合正稅，永代之畜，不謝上世。伏冀倉廩之實，指期可待，禮節之知，不在遐年。」敕議其便宜。公卿議曰：「岑守所言，抑有可取。但古來所行，誠憚卒改。試限四年，依請行之。」【政事要略。】天長中，進從四位上，【類聚國史、日本紀略、公卿補任。】為勘解由長官，兼刑部卿。【公卿補任。】七年，卒，年五十三。【日本紀略、公卿補任。】岑守與中納言良岑安世、中務大輔朝野鹿取等，撰內裏式。【內裏式序。】又與式部少輔菅原清公、大學助勇山文繼等，撰凌雲新集一卷上之。【凌雲集序。】先是，行旅之赴太宰府者，露宿道傍，往往嬰病致死。岑守為大貳，建續命院，以備行旅止宿。以謂不藉公力，恐久而廢替，乃敘本意，修解文曰：「府管九國二島之民，或公或私，往來相續。其求輕者，暫經時月。其事重者，竟歲始還。客宿於府倉之下，賃寄於閭閻之間。若疾病纏身，手足不便。官司督察，非養病之處。主家相趁，皆忌死之人。遂使露臥道路，暴死風霜。縱有時得痊愈，亦以飢寒死者，十而八九矣。見其如此，心深救恤。聊建續命院一處，檜皮葺屋七宇，鼎一口，墾田一百十四町，以擬救飢病。有志無力，庶幾萬一。地隔人遠，執檢難周。轉以屬人，更增疏廢。若遂不藉乎公力，恐志願之竟空。伏望，令府監或典一人，及觀音寺講師，勾當其事。替代之日，一事已上，皆依實勘附。若不加修理，令致破損，及非法費用之類，並以官法論。」解文未上而卒。後其家追請。敕下所司：「依所請。勾當之官，遷替之日，與奪解由，一准國司。」【續日本後紀、類聚三代格。】子篁，自有傳。
　藤原三守，參議巨勢麻呂之孫，阿波守真作子也。初為主藏正。大同中，累遷美作權介、內藏助，敘從五位下，拜右近衛少將。【續日本後紀、公卿補任。】弘仁初，歷藏人頭、【公卿補任、歷代皇紀。】內藏頭，兼春宮亮，進從四位下，除式部大輔，兼左兵衛督。七年，拜參議，兼春宮大夫。十二年，敘從三位，任權中納言，再兼春宮大夫。【續日本後紀、公卿補任。】三守以龍潛之舊恩，殊蒙寵遇。帝遜位御嵯峨院，三守請解武官，給仕院中。辭旨懇切，自脫劍殿上，觀者愍之。淳和帝知其不可奪，聽帶權中納言侍太上皇。【公卿補任。】天長中，歷兼宮內、刑部卿，轉大納言，兼兵部卿、彈正尹。【續日本後紀、公卿補任。○任宮內卿據補任。】仁明帝即位，進從二位，兼皇太子傅。承和五年，拜右大臣。七年，薨，年五十六，【續日本後紀。】稱後山科大臣。【公卿補任。】遣參議文室秋津等，就第宣詔，贈從一位。參議安倍安仁等，監護喪事。三守，立性溫恭，明于決斷。蚤入大學，受習五經。好招引詩人，接杯促席。每朝參塗遇諸生，必下馬而過，以此得稱譽。【續日本後紀。】弘仁中，與右大臣藤原冬嗣、藤原葛野麻呂、參議秋篠安人、橘常主等，奉詔撰格式。四人相踵薨逝，三守研究論定，至天長七年，書成，表上之。【類聚國史。】子有統、仲統、有貞。【尊卑分脈。】有統，從五位下侍從。仲統，參議正四位下。【三代實錄。】
　藤原有貞，童齓侍仁明帝，以娣為女御故，殊被寵遇。承和中，為丹波介，不之任，以宮闈之嫌，出為常陸權介，入任右近衛少將。貞觀中，歷備中等守，敘從四位下，為近江權守。十五年，卒。有貞，不以權貴矜物，而有忤其意者，未嘗回避焉。【三代實錄。】