冰上川繼，敘從五位下。廷曆元年正月，為因幡守。其資人大和乙人私帶兵杖，鬭入宮中，所司捕而推問，欵曰：「川繼謀今月十月夜，入自北門作亂。因使臣招其黨宇治王以會期。」敕召川繼。川繼聞使至，潛出後門而走。即固三關，大索數日，獲於大和葛上郡。詔曰：「冰上川繼潛謀亂，事既發覺，據法當極刑。其母不破內親王反逆，近親亦當重罪。但山陵未乾，不忍論刑。其川繼宜免死，處遠流。不破內親王并川繼姊妹配淡路。川繼流伊豆三島，妻藤原法豐亦同徙焉。妻父藤原濱成奪二官。黨與從四位下三方王、正五位下山上船主皆左降。左大辨大件家持、右衛士督坂上刈田麻呂解職。正四位下伊勢老人、從五位下大原美氣、藤原繼彥徙京外。」凡坐者三十五人。川繼姻戚、知友，亦擯京外。未幾，三方王及妻弓削女王與山上船主，坐厭魅乘輿，詔減死，處遠流。【續日本紀。】
　山村王，久米皇子之後也。【按公卿補任為久米皇子之子，誤。】天平末，敘從五位下。寶字中，為紀伊守，遷少納言。惠美仲麻呂之反，以功授從三位，為左兵衛督。及帝被廢，將兵圍中宮院，宣太上皇詔。神護初，賜勳二等，兼大和守，賜功田五十町，拜參議，加治部卿。景雲元年，薨，年四十六。延曆中，近江上言：「除王姓，從百姓者，凡五戶壹陌壹口。戶主槻村、井上、大岡、大魚、動神等，並山村王之孫也。山村王以養老五年，編附此部。子孫審息，或七八世，分為數戶，依格六世以下，除承嫡者之外，科課役。請承嫡之戶，遷附景戶，餘與姓科課。」於是下所司，檢皇親籍，無山村王之名。因從百姓之例，不賜真人姓。【續日本紀。】
　平高棟，葛原親王長子也。身長六尺，美鬚髯。幼而聰悟，好讀書傳。初為諸王。弘仁中，敘從四位下，為侍從。天長初，歷大學頭、中務、兵部大輔。二年，賜姓平朝臣。歷大藏、刑部卿。承和中，累進從三位。仁壽元年，拜參議。三年，丁父憂解職，哀毀過禮。月餘，奪情以本官起之。齊衡中，為春宮大夫。天安二年，為權中納言，進正三位。貞觀初，領陸奧出羽按察使。奏鎮守府上言：「邊垂之吏，去鄉遼遠。公廨之外，無復資糧。而至有未納，抑而不行。請准太宰府司公廨，雖有未納，以正稅給之，永為恒例。」許之。數年，轉大納言。以老辭職。優詔不許。九年，薨，年六十四。高棟天性質厚，不事華飾，所在務存寬裕。晚年祟信釋教，常誦佛經。嘗捨山城葛野郡別墅，為道場。詔賜額平等寺。自拜大納言，食邑租賦，多供佛事。子季長、惟範。【三代實錄。】
　平季長，貞觀中，以式部丞，掌渤海客使。元慶中，為兵郡少輔，兼伊勢權介。遷左近衛權少將，兼陸奧守。賜近衛四人為隨身。仁和二年，為右中辨。【三代實錄。】尋轉左中辨，為問山城民苦使。奏曰：「得諸郡司解狀偁：『諸院、諸宮及諸王臣家，或爭百姓戶田，或奪浮浪財物。不據國宰，無諜郡司。闌入部內，遞相壓略，專擅威權，不辨理非。田園因斯荒廢，財產為之空竭。』望請裁許被停止者。伏檢案內，訴訟皆從下始。若有越訴，法設科條。今愚昧百姓，不誤此理，告人囑請甲宮而乘威，前人媚託乙家以挾勢，國郡官司，無力禁止。望請自今以後，相爭財物田宅之輩，假勢王臣，不由國郡者，不限土浪，不論蔭贖，決杖一百。所爭之物，皆悉沒官。諸院、諸宮、王臣家許容者，別當并家司科違敕罪。如此則窮民再蘇，勢家弭害。」敕依其請。【類聚三代格。】至從四位下右大辨。寬平九年，卒。【日本紀略。】
　平惟範，有文才，善詩。【雜言奉和。】宇多帝敕撰弘仁以後詩。【扶桑略記。】延喜二年，任參議。【公卿補任。】與藤原時平撰延喜格。【本書序。】累勞至從三位中納言，兼右近衛大將。九年，薨年五十五。子時望，從三位大納言。【公卿補任。】
　豐前王，崇道盡敬皇帝舍人四世之孫，父木工頭榮井王。豐前，少以博學稱。天長中，任大學助，遷氏部大丞。丁父憂解職，尋起復本官。歷諸陵助、太宰大監，敘從五位下。承和、齊衡間，歷備中、參河、安藝、伊豫等守，任左京權大夫。天安中，丁母憂解官，服闋除民部大輔。貞觀初，累進從四位下，遷伊豫守。四年，詔參議已上論時政得失。右大臣藤原良相以豐前老成，特命上意見。先是，諸王自二世至四世，賜冬夏衣服，不限人數。久之皇族蔓衍，靡廢洪繁。豐前上疏曰：「諸王給服，人數不定，徒費帑，無有紀極。望請以當時所在為定額，隨闕補之，不聽輙過。」從之。豐前性簡傲，好品藻人物，言語浮夸，放縱無所拘。以故人多薄之。六年，進從四位上。明年，卒，年六十一。【三代實錄。】