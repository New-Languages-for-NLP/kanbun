藤原利仁，左大臣魚名六世孫也。祖高房，越前守。父時長，民部卿鎮守府將軍。娶越前人秦豐國女，生利仁。【尊卑分脈。】越前敦賀有有仁者，【姓闕。】資產甚饒。利仁為之女婿，因家焉。【今昔物語。】利仁沈勇多謀略，【鞍馬寺緣起。】矯捷如飛。【尊卑分脈。】諳練兵機，有將帥之器。【鞍馬寺緣起。】少入京師，給事攝籙家。【今昔物語。】廷喜中，歷上野、上總介、武藏守，任鎮守府將軍，至從四位下。【尊卑分脈。】下野高座山賊藏宗、藏女等，聚結千餘人，剽掠貢調。廷議擇勇將討之。眾咸推利仁。乃命利仁。利仁進至高座山下，時盛夏暑劇，利仁命士卒多作橇，眾不解其意。入夜，召一卒問曰：「天將雪乎？」對曰：「否。天晴何得有雪？」利仁大怒殺之。少時，又召一卒，問之如前。卒懼，佯答曰：「雪降。」利仁大悅。既而夜半雪大作，至曉而止。利仁命士卒乘橇進攻之。賊眾飢凍，不能復戰。利仁縱兵奮擊，大破之。斬獲居多，由是威武大振。【鞍馬寺緣起。○東鑑曰，文治五年，源賴朝征藤原泰衡，歸路遇陸奧田谷窟，是將軍田村麻呂利仁等，各奉敕征夷之時，賊帥惡路亡及赤頭構寨之窟也。義經記亦曰，利仁誅賊首赤頭者。據此則利仁在鎮之間，有夷俘叛亂，仍誅之呼。然而實錄諸書無所見，故不書。又按今昔物語曰，文德朝，新羅叛命，朝廷詔利仁討之。利仁聞命奮勵，勒兵調船將發。至山崎，忽得疾，仰天踴躍，拔劍擊空者數，遂倒而死。古事談，文德朝作宇多朝，並與利仁履歷不和，故不取。○浦木按，田村麻呂、利仁，實兩人爾。俗說混二人為一，是為田村說話。事見田村草子、鈴鹿草子等諸書、謠曲。】
　利仁子有象為，下野守，任鎮守府將軍，號中將軍。公統，內舍人，與善越後介，敘用齋宮寮頭。世稱齋藤。子吉信，孫忠賴，並加賀介。其族繁衍於加賀，稱加賀齋藤。富樫林等諸族，皆其後也。大束，越前權守。久紀，壹岐守。【尊卑分脈。】
　藤原忠文，左大臣緒嗣曾孫也。父枝良，歷事陽成、光孝、宇多、醍醐四朝，累勞至從四位上參議。忠文，延喜、延長間，歷修理少進、左馬頭、左衛門權佐，為右近衛少將，兼春宮大進，任播磨、讚岐介，遷攝津、丹波守，敘從四位下。承平中，為大和守，任修理大夫，累進正四位下。天慶二年，拜參議。【公卿補任。】及平將門反，任右衛門督，拜征東大將軍。【日本紀略、公卿補任。○補任，東作征夷。今從紀略。】忠文方食聞命，投筋而出。賜節刀。不還家而發。【東鑑。】弟刑部大輔忠舒、右京亮藤原國幹、大監物平清基，及源經基等從焉。【扶桑略記、古事談。○弟據尊卑分脈。】途聞將門伏誅而還。【十訓抄。】特遣忠舒與下總權少掾平公連赴下總，索餘黨。賊徒竄伏。【將門記。】尋兼備前守。【公卿補任。】
　藤原純友寇太宰府，又拜征西大將軍。純友伏誅，不果行。【日本紀略。】兼民部卿。【日本紀略、公卿補任。】天曆元年，兼紀伊權守。【公卿補任。】尋卒，年七十五。【日本紀略、公卿補任。】贈中納言正三位。【公卿補任。】
　忠文為近衛同，勒格匪懈，每宿直，繫寮馬於臥側，與其齧蒭以警眠，備不虞。【古事談、十訓抄。】帝覽貢馬，會二馬相齧，無人能制之。忠文時為馬寮頭，徑進執轡分之，見者歎服。帝曾欲聽昇殿，固辭而止。晚年，上表請致仕。朝廷以其恪勤，優詔不許。【外記日記、公卿補任。】性苦暑熱，營別業於宇治。每盛夏，往而居焉。世稱宇治民部卿。【扶桑略記、今昔物語、公卿補任。】
　初將門之伏誅也，諸將遍蒙賞齎，忠丈亦自疏陳其勞，下公卿議。大納言藤原實賴曰：「忠文軍未至 ，賊既伏罪。無功可賞。」中納言藤原師輔曰：「奉敕往討，不為無勞。古曰：『賞疑惟重。』不可獨遺忠文也。」實賴曰：「無功而賞，是為濫賞。」朝廷遂從其議。【參取古事談、十訓抄、源平盛衰記。】忠文由此深怨實賴。【古事談、十訓抄。】其卒也，實賴女女御述子，及男左近衛少將敦敏相繼早世。世以為忠文之祟，因稱惡靈民部卿。【帝王編年記。】
　忠文好鷹，重明親王特詣其別業，乞得一鷹。途遇島，數試頗凡。親王自路歸，更求他鷹。忠文乃臂一鷹出曰：「本欲獻此，恐不中用。王其試之。」親王在路見鳥放之，便入雲去。世謂此鷹，五十丈內遇鳥必擊之，知擎者凡而飛去。人稱其精鑑。【江談抄、今昔物語。】子滋望，從五位上備前守。【尊卑分脈。】