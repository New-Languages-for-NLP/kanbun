資仲，長元中，歷任讚崎權守、侍從、右近衛少將。長久、延久間，累官至權中納言。承曆四年，為太宰權帥。寬治元年，薨，年六十七。【公卿補任。】嘗著節會抄。【仁和寺書籍目錄。】子顯仲，善和歌，為從四位下左兵衛佐。【尊卑分脈。】嘗侍白河帝宴，詠柳糞池水和歌，以勝間田池託興。時池廢既久，人嗤其紕繆，呼曰勝間田兵衛。【袋草子。】
　藤原能信，攝政道長第五子。寬弘中，敘從五位上，歷任侍從、兵衛佐、藏人。長和初，兼中宮權亮，累遷左近衛權中將，敘從二位。寬仁元年，任權中納言，敘正二位。無幾，陞權大納言，兼陸奧出羽按察使。【公卿補任。】後朱雀帝在東宮，道長進其女嬉子為妃。妃生後冷泉院，不正位於官闈而薨。及後朱雀帝即位，立禎子內親王為中宮，以能信兼中宮大夫。前此后妃多出於藤原氏攝錄家。是時能信兄賴通為關白，而無女可為后者，因子養其妻女姪嫄子，納諸掖庭。於是改中宮稱皇后，嫄子稱中宮，【○參取榮華物語、愚管抄。】因以能信為皇后官大夫。【公卿補任、榮華物語。】寬德二年，帝違豫，欲禪位後冷泉帝，而令後三條帝居東宮。賴通受顧命而退。【愚管抄、十訓抄。】能信知賴通沮議，躬近御牀，詭言白曰：「陛下欲以第二宮付何僧？」帝曰：「是何言。朕將置之東宮。前謀之關白，曰：『事未晚也。』故止。」能信曰：「聖慮已然，宜早決定，不可過今日也。」即日立尊仁親王為皇太弟，後三條帝是也。以能信為東宮大夫，世稱其讜言。【今鏡、愚管抄。】治曆元年，薨，年七十一。【公卿補任、尊卑分脈。】後三條帝在儲位，能信養妻兄藤原公成女茂子納宮，生白河帝。【榮華物語、今鏡、愚管抄。】帝即位，以外祖父贈能信大政大臣。【扶桑略記。】常曰：「朕微此人，不得居此座。」【愚管抄。】凡言及能信，則稱曰大夫殿而不名。其見追崇如此。【今鏡、愚管抄。】
　藤原伊周，幼名小千代。【大鏡、榮華物語。】關自道隆第二子也。【公卿補任、榮華物語。】才貌邁人，特為道隆所愛。【榮華物語。】兄道賴為祖父兼家養子，【大鏡、榮華物語。】以故早擢顯職，累進中納言。【榮華物語。】伊周，正曆中，任參議，拜權中納言。【公卿補任。】道隆恒憂伊周官階不少如道賴，俄遷為大納言，【榮華物語。】敘正三位。又超叔父道長等，拜內大臣，【公卿補任。】時年二十一。【大鏡。】道隆既嬰疾，不能事。因請伊周權攝省中事。又敕：「文書宣旨，先經關白，而後覽之。」伊周謂：「事合專委我，何煩經關白哉。」道隆從而請令為關白。帝不聽，唯隨身從其所請。【小右記。】道隆薨，伊周身在喪次，橫預朝政，多所裁定。首革易衣服制度，自謂：「代父職者，必我也。」而以叔父道兼屬尊望重，竊憂之，令外祖高階成忠咒詛。既而道兼為關白，伊周憤恚。道兼尋薨，伊周喜以為果得所願矣。【榮華物語。】初東三條太后及道長，與伊周不協，而伊周以中宮兄，為帝所親寵。【大鏡。】太后雅惡其為人，謂是兒一旦執權，幾誤國事。【愚管抄。】因屢請帝令道長為關白。帝不得己聽之。伊周益憤，時論譏其不自揆焉。【大鏡、榮華物語、愚管抄。】太政大臣為光二女，孤居鷹司第。伊周私其姊，華山法皇亦聞其妹美。書挑之不聽。法皇屢往窺之。伊周疑其與姊通，以告弟隆家。隆家曰：「兄勿憂，我能辦之。」長德元年，隆家率輕俠數人，夜覘法皇歸自廳司，欲放矢怖之，誤中御衣。【○按百鍊抄為二年正月事，今攷小右記元年七月廿七日條，其為元年事明矣。故今從本書。】事暄傳京師，帝雖粗知聞，為法皇慙之，不驟推窮。伊周又修太元法，咒詛東三條太后。故事太元法唯官修之，人臣所不能為也。事發覺，帝震怒。二年四月，遣檢非違使收之。官使宣敕：「貶伊周太宰權帥，隆家出雲權守。」伊周驚怖不肯出，檢非違使圍守其第。伊周夜半竊出圍，詣木幡先塋告別。【○按小右記、百鍊抄、古事談皆曰，遁愛太子山。未知孰是。】先是，中宮有娠，出居伊周第。翊日，帝責中宮出伊周。中宮陳不在，帝大怒，索之甚急。檢非違使入第徧搜索。其夕，伊周歸自木幡，兄弟乃赴配所。伊周道病，帝聞而憐之，敕：「安置伊周于播磨，隆家于但馬。」是秋，伊周聞母疾，亡歸匿居西京。【榮華物語。】帝復命檢非使，徙於筑紫。【公卿補任、榮華物語。】三年，遭赦還京師。【公卿補任、大鏡裏書、扶桑略記。○按榮華物語以為長德四年皇子敦康生，即召還伊周兄弟，誤。】長保元年，中宮生皇子敦康。【日本紀略、小右記。】二年，道長女女御彰子，立為中宮。【日本紀略。】因改中宮稱皇后。無何，皇后崩。【日本紀略、百鍊抄。】三年，復伊周本位。【公卿補任、百鍊抄。】五年，進從二位。【公卿補任。】寬弘二年，敕居大臣下大納言上，參預朝政。【公卿補任、百鍊抄、小右記。】五年，准大臣，賜封一千戶，尋敘正二位，為儀同三司。【公卿補任、職員抄、尊卑分脈。】伊周常謂：「敦康親王後必登青闈。」及中宮生皇子敦成，大失望。時會流言：「伊周與高階明順咒詛敦成。」道長召明順責之。明順憂懼，數日而死。【榮華物語。】六年，伊周坐咒詛事，停朝參。既而赦之。【公卿補任、日本紀略、百鍊抄。】七年，疾篤。臨終，誡其子女曰：「我平生意令男陟顯職，女為后妃。今命之窮至此，不可奈何。汝等慎勿誤身於人，以辱我名。道雅，汝勿恥居下位，希世媚權，忍為之，則不如晦跡山林為僧也。」又謂隆家曰：「吾儕宿志不遂，齎恨入地。今以道雅託子，善教督之。」薨年三十七。【榮華物語。】稱帥內大臣。【公卿補任。】子道雅，從三位左京大夫。顯長，從五位上縫殿頭。【尊卑分脈。】
　藤原隆家，幼名阿古。【大鏡。】一條帝時，累歷官階。正曆五年，進敘從三位。長德元年，任中納言，時年十七。【○按扶桑略紀，為長德二年年十七。】二年‧貶出雲權守。道病，安置但馬。【公卿補任。】會母病，外祖高階成忠代隆家，上書請歸養。不省。【扶桑略紀、本朝文粹。】亡幾，與伊周俱赦歸，為兵部卿。【公卿補任、大鏡、榮華物語。】自是絕交罕出。道長詣賀茂，公卿皆從，隆家列在後行。道長慮其不平，同載而語，且誓曰：「眾謂子前遭譴，我所奏定也。子意亦然。是時奉行詔旨，我豈加一辭？若我專之，今日何得詣此社。天鑒在上，寧可歎罔。」道長與廷臣會飲，宴酣曰：「如此之席，無隆家不樂。」乃遣書招之。坐客霑醉，釋衣讙呼。及隆家至，為之歛容。道長促隆家釋衣，隆家諾而未肯。藤原公信自後褫其衣。隆家作色曰：「我素非為卿等所侮弄者。今乃坎壈至此！」眾咸失色。道長笑曰：「我今日聊與諸君遊戲，子亦強為之。」躬起釋其袍。隆家乃悅。【大鏡。】長保四年，復本官，敘從二位。【公卿補任。】隆家常欲敦康親王居東宮，及一條帝大漸，就臥內候顧命。時道長威權日盛，帝雖愛親王，而憚道長，不肯冊立。隆家歸家，拊膺憤歎，居常鬱鬱不樂。【大鏡。】長和中，兼皇后官大夫。【公卿補任。】竊有出外之志，加患目疾。時宋國醫來筑紫，欲就療之。會大宰大貳闕，隆家求補其闕，【大鏡。】迺任權帥。及赴任，賜宴晝御座，【小右記。】進正二位。【公卿補任。】在治有政績，為士民所歸嚮。【大鏡。】寬仁三年，刀伊寇對馬、壹岐二島，攻殺壹岐守藤原理忠，進入筑前怡土郡。【小右記。】隆家命郡人文室忠光等拒之，頗有殺獲。賊又至那珂郡，隆家再遣前少監大藏種材、藤原明範等拒之。賊船奄至，欲燒警固所。府兵奮戰，賊眾多中矢，退于能古島。數日，賊抵志摩郡船越津。隆家豫遣權檢非違使財部弘延邀擊。賊逃去，隆家乃遣小貳平致行、種材等數將，發船三十餘艘追擊。賊抵肥前松浦，前介源知擊走之。【朝野群載。】致行等船泊博多津，隆家聞諸將逗撓，遣少貳源道濟，督趣之。將士皆謂：「賊船頗多，請益戰艦，一時齊發。」種材獨奮曰：「若待造船而發，賊徒既逃。我忝功臣後，犬馬之齒過七旬，雖非一夫之用，願單身當賊，隕命王事！」道濟壯之，同其議，勒兵解纜。既而賊徒遠去，事乃止。【小右記。】隆家上諸將士功，朝廷賞種材為壹岐守。【大鏡。】種材者，對馬守春實孫。春實，天慶中，與小野好古俱討兇賊藤原純友者也。【大鏡、秋月系圖。】是歲，隆家罷帥歸京師。治安三年，辭中納言。尋為大藏卿。長曆二年，復任太宰權帥。長久三年，辭帥。寬德元年，薨，年六十六。【公卿補任、大鏡裏書。】子良賴，正三位權中納言。經輔，正二位權大納言。【公卿補任、尊卑分脈。】