藤原實賴，幼名牛養，【大鏡。】關白忠平長子也。【大鏡、尊卑分脈。】為人溫雅。嘗有相工，自高麗至，實賴年尚少，故著賤者服，在稠人中。相工指之曰：「是貴人也！」【大鏡。】延喜末，任阿波權守、右衛門佐。自是積官階，至朱雀朝，任大納言，敕預官奏。無何，拜右大臣。三表辭之，不聽。尋兼藏人所別當。天曆初，轉左大臣，後兼皇太子傅，敘正二位。天德二年，聽輦車出入宮門。【公卿補任、大鏡裏書。】康保元年，進從一位。【公卿補任。】二年，聽節會日不就班，直昇殿。【日本紀略、大鏡裏書。】四年，帝晏駕。皇太子當登祚，然罹病不能御大極殿。實賴建議，始行即位禮於紫宸殿，是為冷泉帝。時人稱之。【古事談。】帝詔實賴關白機務，【日本紀略、公卿補任、大鏡裏書。】聽牛車出入宮門。【大鏡裏書。】尋拜太政大臣。【日本紀略、公卿補任。】安和元年，帝違豫，【日本紀略。】使實賴覽官奏。實賴病，賜度者三十人。圓融帝即位幼沖，實賴攝政。【日本紀略、公卿補任。】一如其父忠平故事。天祿元年，寢疾。屬其危惙，帝為大赦天下救之。【日本紀略。】薨年七十一。【日本紀略、公卿補任、大鏡裏書。】及薨之日，貴賤踵門，舉哀慟哭。【愚管抄、古事談。】詔贈正一位，追封尾張公，諡清慎。【日本紀略、公卿補任、大鏡裏書。】世稱小野宮殿。【公卿補任、尊卑分脈。】所著有水心記。【仁和寺書籍目錄。】實賴練達朗章，為世儀範。其居私第，每出南庭，未嘗不冠。人怪其故。曰：「稻荷山森然在目，敢不敬？」偶爾遺忘，則以袖覆頭，急遽趨入。其自謹勒率如是。【大鏡。】又積果於門側，使兒童縱啖之。隔牆聞其所談，以知世情。【古事談。】所作詩歌多傳于世。
　長子敦敏，為左近衛少將，先父卒。【長子以下，尊卑分脈。】次賴忠。次齊敏。齊敏至參議從三位。天廷元年，薨。【公卿補任、尊卑分脈。】有三子，高遠、懷平、實資。【尊卑分脈。】高遠正三位大宰大貳。長和二年，薨。懷平，長和中，至權中納言。寬仁元年，薨，年六十五。【日本紀略、尊卑分脈。】實資自有傳。
　藤原賴忠。賴忠，天祿中，任權大納言，兼左近衛大將，拜右大臣。及攝政伊尹薨，代為氏長者。天廷初，停氏長者，帝更以關白兼通為之。【公卿補任。】兼通雅與賴忠相得，機務細大，每事諮詢。【榮華物語。】貞元元年，詔賴忠，知一上所行政事。二年，轉左大臣，敘正二位，仍領大將兼藏人所別當。【公卿補任。】賴忠素有時望，兼通亦常欲舉賴忠以自代。【榮華物語。】是冬，輿疾入朝，行除目。奏曰：「賴忠，關白器也。臣請解職讓焉。」帝從其言，即日以賴忠為關白。【愚管鈔。】又為氏長者。辭大將，賜內舍人二人、左右近衛各四人，為隨身。乃辭內舍人，加賜左右近術府生各一人，敕授帶劍，聽輦車出入宮門。天元初，拜太政大臣，聽牛車。四年，進從一位，華山朝領職如故。至一條帝登祚，罷關白。永祚元年，薨。年六十六。贈正一位，追封駿河公，諡廉義。【公卿補任。】其第在三條北。【大鏡。】故稱三條大臣。【大鏡、公卿補任。】賴忠性節儉，為關白常著布誇入朝。【大鏡。】子，公任，自有傳。【尊卑分脈。】賴任，從四位上、土佐守。【尊卑分脈。】敦敏子佐理。【尊卑分脈、大鏡。】
　藤原佐理。佐理善書，與兼明親王、藤原行成齊名。【江談抄。】天德、天元間，累官至參議，敘從三位。正曆中，出為太宰大貳，進正三位。【公卿補任。】在任數年，與宇佐神人爭鬪，祠官訴之朝，因罷大貳，【日本紀略。】歸京師。泊伊豫海岸，風濤險惡，數日不得解纜。一夜，夢三島神來請書社榜。佐理敬諾。即覺，風恬波穩，登岸齋戒，書榜而去。自是書名益著於世。【大鏡。】尋為兵部卿。薨年五十五。【日本紀略、公卿補任。】女適懷平，亦善書，頗有父風。【大鏡、榮華物語。】實賴弟師輔。【大鏡、尊卑分脈。】
　藤原師輔。師輔，少歷清顯，承平、天慶間，累遷為權中納言，【公卿補任。】尚勤子內親王。【一代要記。】平將門反，征東大將軍藤原忠文未及接戰，而將門伏誅，朝廷論功行賞。時師輔與兄實賴同在座，實賴議曰：「忠文實無功，不宜賞。」帥輔曰：「不然。罪疑從輕，賞疑從重。彼既啣命出京師，不可不賞。」實賴固執不移，時論以師輔為長者之言。【古事談、十訓抄，參取源平盛衰記。】轉大納員，兼右近衛大將，敘從二位。天曆元年，拜右大臣，進正二位。【公卿補任。】勤子內親王薨，尚雅子內親王。未幾，內親王亦薨。又尚康子內親王。【一代要記。】天德四年，師輔寢疾。帝聞其有剃髮之志，遺使問之。師輔自和不起，因陳請宿志。帝復諭之曰：「公疾雖篤，調攝得方，豈終不差。東宮幼沖，輔導無人。公何恝然遽欲剃度乎。」師輔連請，遂薙髮。【扶桑略記。】尋薨，年五十三。　【日本紀略、扶桑略記、公卿補任、尊卑分脈。】世稱九條院，或稱坊城。【公卿補任、尊卑分脈。】嘗撰新撰年中行事、除目鈔。其日錄曰九曆。【仁和寺書籍目錄。】作遺誡一篇，以教子孫，行于世。【拾芥抄。】師輔寬綽敦雅，能容眾。雖久廢，問訊者，待之如初。是以父時賓僚多來歸焉。【榮華物語。】子伊尹、兼通、兼家、高光、為光、公季。【尊卑分脈。】兼家自有傳，高光在隱逸傳。
　藤原伊尹。伊尹，天祿元年，拜右大臣。及伯父實賴薨，代之攝政，【日本紀略、公卿補任、榮華物語。】為氏長者。【尊卑分脈。】累表辭攝政，不許。【日本紀略。】二年，拜太政大臣，進正二位，【公卿補任。】聽直廬視除目。【日本紀略。】三年，疾篤，賜度者八十人，【公卿補任。】下赦令以救其病。【日本紀略。】上表請致仕。停攝政，餘官如故。十一月薨，年四十九，贈正一位，追封參河公，諡謙德，【日本紀略、公卿補任。】食封、資人如生日，【日本紀略。】稱一條攝政。【公卿補任、尊卑分脈。】性好豪奢，嘗臨大饗日，視寢殿壁色微黑，俄以陸奧紙糊之。師輔嘗遺誡子孫，示節儉。伊尹不能遵奉，時論病焉。伊尹有才貌，工和歌，【本朝文粹。】村上帝命大中臣能宣等五人撰後撰集，【八雲御抄。】伊尹宸翰宣旨，領和歌所別當。【本朝文粹。】
　子親賢、惟賢、舉賢、義孝、義懷、周舉、光昭，女懷子。親賢、惟賢並官右兵衛佐。【尊卑分脈。】舉賢為左近衛少將。義孝，右近衛少將。時人稱舉賢為前少將，義孝後少將。兄弟並美風姿，而兄差不如弟。以故，兄弟不相睦。【大鏡。】同時患痘瘡，以旦昬沒。義孝幼好佛乘，【大鏡、榮華物語。】至於絕腥葷。【大鏡、往生極樂記、元亨釋書。】義懷自有傳。周舉、光昭並官少將。懷子為冷泉帝女御，生華山帝。【尊卑分脈。】義孝子行成，別有傳。
　藤原兼通。兼通，天慶九年，任周防權守。天曆末，遷左近衛少將。【公卿補任。】天德四年，以皇太子舅，兼東宮亮。康保四年，補藏人頭。因事忤旨，停東宮亮，弟兼家代之。冷泉帝登極，停藏人頭，兼家復代為之。【公卿補任，參取愚管抄。】安和二年，任參議。尋敘從三位。【公卿補任。】兼家宿達，遷至大納言，兼右近衛大將。【公卿補任、愚管抄。】兼通以是觖望，屢廢朝參。帝亦待之稍薄。【大鏡。】天祿三年，任權中納言。【公卿補任。】兼通意欲攝關，而常恐兼家妨己進取。初村上朝，竊就中宮，令手書曰：「後來攝關有闕，宜必以兄弟序相及。」中宮乃兼通妹也。兼通懷其書，未嘗離身。兄伊尹病篤，兼通料其不起，欲乘間進其書。會帝御鬼間，兼通進將奉之。帝於諸舅雅踈兼通，見其來前，起入內。兼通隨而言曰：「臣有所奏。」帝復坐。乃奉其書。帝視母后手跡，愴然有戚容。終以難違其遺命，先聽兼通內覽。【大鏡，參取愚管鈔。】擢自中納言，直任內大臣。【公卿補任、大鏡、愚管抄。】天延二年，為氏長者，拜太政大臣，敘從二位，聽輦車，關白萬機。賜內舍人二人、左右近衛各四人為隨身。三年，敘從一位，聽牛車。【公卿補任。】貞元元年，禁內火，帝徙御兼通堀河第。屋宇壯麗，擬則禁闕。時人呼曰：「今內裏。」【榮華物語。】二年春，病，上表辭職。不許。【日本紀略。】初兼通長女媓子為女御，冊為皇后。兼家長女超子為冷泉上皇女御，又欲使次女詮子侍帝。兼通曰：「我女既為中宮，而彼欲進其女乎？」由是嫌隙滋甚。兼家東三條宅與堀河第憐接，客或有候兼家者。兼通陰罵之，客懼，或待夜而至焉。及超子生三條帝，兼通益不悅曰：「院女御育皇子，大將階之，方且圖後福。」白帝曰：「兼家奉院皇子，僥倖非冀，恐不利於陛下。宜先事擯斥之。」右大臣藤原賴忠與兼通善，兼通欲薦之令代己，先使源兼明解左大臣，更為親王，以賴忠任之。【榮華物語。】至冬，兼通病革。兼家聞之，以為既亡，將欲入朝奏請己代其職。急裝而出，前驅喝道，己近兼通第。一人入報曰：「東三條殿方來。」兼通以為訪病，拂席以待。兼家過其門而不入，直朝謁。兼通大怒，勃然而起。四人扶掖，力疾以朝。兼家方在帝前奏請，望兼通至，驚愕悤遽，迴避他處。兼通意色殊惡，白帝曰：「臣請今日行最後除目。左大臣賴忠即其人也，當為關白。」因劾奏兼家躁競，褫見任官職，左轉治部卿。帝不能違其意，皆聽之。【大鏡，參取愚管抄。】兼通顧公卿呼曰：「誰欲大將，欲則自請。」坐者相視，皆莫敢言。中納言藤原濟時進請。兼通許焉。【愚管抄。】兼通既辭關白，帝特優賜任人爵人，准三宮。【公卿補任、日本紀略。】大赦天下，賜老人祿，以救其病。【日本紀略。】薨年五十三。【日本紀略、公卿補任、尊卑分脈。】遺令辭賜喪儀及贈位。廢朝三日。【日本紀略。】贈正一位，追封遠江公，諡忠義。【日本紀略、公卿補任。】食封資人同生時，【日本紀略。】稱堀河殿。【大鏡、尊卑分脈。】子顯光、時光、朝光。【公卿補任、尊卑分脈。】
　藤原顯光。顯光，應和、寬仁間，累官至從一位左大臣，【公卿補任。】薨年七十八，【日本紀略、公卿補任。】稱堀河或廣幡。【尊卑分脈。】顯光女延子，入小一條宮，絕幸。後左大臣道長女繼入宮，席父勢奪其寵。【榮華物語、大鏡。】延子失志歸家。【榮華物語。】顯光怨憤，一夜為之髮白。【十訓抄。】延子遂以憂卒。【榮華物語、大鏡。】顯光使僧道滿咒詛道長，【十訓抄。】死後為祟，世乎曰：「惡靈左府。」【大鏡、寶物集。】
　時光，從二位中納言，稱町尻。【尊卑分脈。】