藤原兼家，右大臣師輔第三子也。歲甫十歲，以童昇殿。村上朝，累官至左京大大夫，【分脈左作右。】兼東宮亮。冷泉帝受禪，為藏人頭、左近衛中將。超兄兼通，敘從三位，任中納言。天祿元年，兼右近衛大將，轉大納言，大將如故。【公卿補任、尊卑分脈。】兼通以其位在己上，心不平之。嘗請圓融母后手書，以關白宜兄弟相及之旨。及兄伊尹病革，獻之圓融帝，遂聽內覽，尋為關白。【愚管鈔、大鏡。】初兼家女超子入冷泉上皇宮，生三條帝。兼通忌之。兼家又欲以次女詮子入掖庭，兼通益怒。【榮華物語。】貞元二年，兼通寢疾，兼家料其不可起，急駕入朝，兼通聞而大怒。【愚管鈔、大鏡。】乃輿疾朝，讓關白於左大臣藤原賴忠，而心欲奪兼家官爵，處之邊遠。然以其無罪，不能逞怒。乃罷大將，更授治部卿。【榮華物語。】兼家怏怏不樂，作長歌寓意，哀訴于帝。帝答以稻舟歌，蓋言且忍不可忍也。【大鏡裏書、拾遺和歌集。】兼通薨，賴忠用事，憐其沉滯，屢為請之。天元元年，拜右大臣。詮子遂入掖庭，與賴忠女遵子，並為女御，甚被寵幸。既而，堀河中宮崩，詮子生皇子懷仁於東三條第。兼家謂：「詮子必為中宮。」詮子雖有寵，帝以賴忠故，外示疏薄。五年遂立遵子為中宮。兼家大失望，自是廢朝參，與諸子家居。詮子亦在家。帝屢遣使存問，且欲慰其意，令皇子著袴於禁內。永觀二年七月，相撲節會。帝欲令皇子觀，因召兼家。稱疾不朝。屢趣之。不得已入朝。帝諭曰：「朕知天下十六年，漸厭萬機，近將讓位于東宮。宜以懷仁為儲貳。朕念久矣，公等不知本意，動有禾平之色，凡人之情。眾子猶愛，況朕一子乎？」兼家甚驩。既而華山帝受禪，懷仁為皇太子。【榮華物語。】兼家以為當為關白，而賴忠猶關白。帝舅中納言藤原義懷，專秉朝政。兼家又家居不出，子藏人道兼為帝所昵，會女御忯子亡。帝深哀慕之，有將棄萬乘之志。道兼起而勸誘之。【愚管鈔。】寬和二年六月，帝遂出宮，遜于華山。【榮華物語、愚管鈔。】皇太子即位，是為一條帝。兼家大得志，遂攝政一如良房故事，【日本紀略、一代要記。】為氏長者。【公卿補任。】賜內舍人、左右近衛蕃長。【日本紀略、一代要記。番長據公卿補任。】尋辭右大臣，敘從一位，【公卿補任、一代要記。】准三宮，【日本紀略、公卿補任、一代要記。】賜食邑三千戶，【日本紀略。】位在三公上。【公卿補任、一代要記。】永延二年，兼家年六十。帝賜賀於常寧殿，【日本紀略、扶桑略記、百鍊鈔、公卿補任。】奉幣六十社，宴東三條第，【日本紀略、扶桑略記。】許輦車入宮門。【扶桑略記、一代要記、公卿補任。】兼蒙新造二條京極第。是秋，大宴公卿以下。【日本紀略、百鍊鈔。】東宮大進源賴光遺馬三十匹，以頒賓客。召河陽妓佐酒，以米絹與之。當時宴集之盛，未嘗有也。【日本紀略。】兼家嘗營其東三條第，西對結構，擬清涼殿。時論刺其潛奢。【大鏡。】永祚元年，賴忠薨。兼家代之，拜太政大臣。【日本紀略、公卿補任、一代要記。】正曆元年，兼家寢疾。先是，京極第屢有怪，【大鏡、榮華物語。】移居東三條。【榮華物語。】上表辭攝政，乃為關白。【日本紀略、一代要記。○公卿補任、榮華物語，為併辭太政大臣，蓋誤。】尋剃髮，法名如實。賜度者一百人，【日本紀略、一代要記、公卿補任。○紀略一百為一千。】大赦天下，免庸調、加賑給，已救其疾。【日本紀略。】敕不改茅土之封，【公卿補任。】准三宮，任人賜爵，皆仍舊，又增二千戶。【日本紀略、公卿補任。】兼家固辭不受。【公卿補任、尊卑分脈。】遂薨于東三條第，【公卿補任、榮華物語。】年六十二。號法興院。【愚管鈔。】世稱法興院大臣，又東三條。【大鏡。】信任左中辦藤原有國、右中辦平惟仲，每事必與之謀曰：「是我左右眼。」【榮華物語。】又有一巫，往來府中，說吉凶，時或有驗。每有人問事，伏而對。時人呼曰：「打臥神子。」兼家甚信之，動靜云為，皆從其言。授之衣冠，至令枕膝而問焉。【大鏡。】初為納言，夢過逢坂值雪。覺而惡之，以問占者。曰：「吉。公有獲斑牛。」有人果遺斑牛。兼家高其術，厚贈而遣之。語于大江匡衡。匡衡曰：「是占不叶。今夫逢坂，關也。雪，白也。公其為關白。」明年果為關白。【江談鈔。】子道隆、道綱、道兼、道長。【大鏡裏書。】道長自有傳。
　藤原道隆。道隆，永觀二年，累進敘從三位，任春宮權大夫。寬和中，歷權中納言、權大納言，敘正二位。永祚元年，任內大臣，尋兼左近衛大將。正曆元年，兼家以疾罷，代為關白。尋攝政，賜隨身，聽牛車。【公卿補任。】初兼家竊謂藤原有國、平惟仲、國平，【闕姓。】曰：「我子誰可嗣職者？【江談鈔、古事談。】有國雅與道兼善。【榮華物語。】且兼家秉權，道兼頗有力，因言道兼可也。」惟仲、國平對曰：「嫡庶之分，何得紊之？」兼家從之。道隆聞之曰：「吾獲執政，實非德選。徙以嫡長而已。何足為眉目，唯以報有國為喜也。」【江談鈔、古事談。】及即職，首奪有國父子官。【榮華物語、江談鈔、古事談。】正曆二年，辭內大臣。【日本紀略、公卿補任、尊卑分脈。】以帝年稍長，當親政。【榮華物語。】四年，遂辭攝政，又為關白。【日本紀略、公卿補任、尊卑分脈。】而除目官奏，猶準攝政。【公卿補任。 】長德元年，疾。累表辭職。不許。【日本紀略、公卿補任。】請使子伊周權攝政中事。【大鏡、榮華物語。】許之。是歲，薙髮。尋斃，【日本紀略、公卿補任、大鏡、榮華物語。】年四十三。【日本紀略、公卿補任、大鏡裏書。】世稱中關白。【公卿補任、尊卑分脈、大鏡、榮華物語。】又稱二條，又稱南院。【尊卑分脈。】道隆薨，弟道兼、道長相繼而攝政。時人稱之為三道。以比昭宣公三子稱三平。【大鏡。】道隆風姿端雅，在職頗無闕失，而進妻父高階成忠為二位，其餘多擢妻黨。時人以此少之。【榮華物語。】酷嗜飲，常以藤原濟時、藤原朝光為酒敵。【古事談。】三人常同車載酒而出、及醉披髮脫衣以為快。遂至成疾不起。臨終，人使其西向念佛，【大鏡。】曰：「若使濟時、朝光在極樂，則吾欲往生。不然，則吾不願也。」【古事談、愚管鈔。】子伊周、隆家，自有傳。
長子道賴，【公卿補任、大鏡。】資質粹和，夙得令譽。【大鏡。】為祖父兼家所養，官至大納言。長德元年，薨。世稱山井大納言。【公卿補任、尊卑分脈、大鏡。】
　藤原道綱。道綱，長德中，官至大納言。【尊卑分脈。】兼右近衛大將、東宮傅。寬仁四年，薨。【公卿補任、尊卑分脈。】年六十六。【公卿補任、大鏡。】世稱傅大納言。【尊卑分脈。】性貪鄙，後一條帝幼日，道綱侍側，謂曰：「殿下曾見撒金乎？」曰：「未也。」道綱曰：「美觀莫過焉。」乃使藏人取內庫沙金百兩自撒之。帝見而甚悅。道綱起收之。陽為棄去，懷之而退。【續古事談。】子，兼經，參議。【公卿補任、尊卑分脈。】兼宗，武藏守。兼綱，右近衛少將。【尊卑分脈。】
　藤原道兼。道兼，為人雄傑多髯，【榮華物語。】心性獷戾。【大鏡、榮華物語。】華山帝即位，中納言藤原義懷以外舅親，干預朝政【愚管鈔、十訓抄。】兼家疾之，欲令帝早讓位，己攝政。道兼探知其意，多方圖之。【愚管鈔。】時為藏人左少辨，親近於帝。會女御忯子亡，帝思慕不已。道兼與僧嚴久開說佛經，勸去位曰：「陛下第早捨身，巨亦奉從。」帝遂決意。【愚管鈔、古事談。】寬和二年六月夜，與道兼潛出宮，幸華山。及期，猶豫曰：「朕且徐思之。」道兼趣曰：「劍璽既已歸東宮，事不可復止。」帝遂往投華山元慶寺落飾。道兼亦當被剃，乃欺帝曰：「臣不告父而毀形，永為不孝之子。請先歸家而訣。」拂衣而去。帝始悟為其所賣。【參取大鏡、愚管鈔、古事談。】一條帝即位，兼家攝政，道兼亦被登庸。未半歲，累遷任權中納言。永祚元年，拜權大納言，敘正二位。正曆元年，兼右近衛大將。明年，任內大臣。五年，轉右大臣。【公卿捕任。】及道隆薨，其子伊周忌道兼位望隆盛，密令外祖父高階成忠咒詛。適會道兼疾，筮之，其繇宜遷居。【榮華物語。】乃移其所善藤原相如第。居無幾，詔為關白。【大鏡、榮華物語。】尋薨，年二十五。【公卿補任、愚管鈔、大鏡裏書。】贈太政大臣、正一位。【公卿補任。】在職僅七日，【榮華物語。】世稱七日關白。【公卿補任、愚管鈔。】稱粟貝，又稱二條，稱町尻。【公卿補任。】道兼常謂：「吾有功於父，關白非吾而誰？」及道隆襲職，道兼甚望之。故其在父無戚容，會賓客遊戲，時人醜焉。【大鏡。】子兼隆，正二位中納言，為兼家所養。次兼綱，右近衛中將、紀伊守。
　兼隆子兼房，歷中官亮、右近衛少將，任備中、讚岐等守，敘正四位下。【尊卑分脈。】嗜和歌，而未有可稱者。禱柿本人丸，久輸虔誠。一夜夢老翁坐花下，戴烏帽，著直衣，左手持紙，右手把筆，似構思者。兼房心異之，欲就問之。翁迎謂曰：「子常慕人丸，懇欵切至，故為見形也。」兼房覺而使畫工寫所見，皆不如意。履改而成。旦夕拜之。自是，才思日進，臨終獻之白河帝。帝奇重之，祕藏烏羽寶庫。藤原顯季請而摹之，始傳人間。【十訓抄。】兼房二子，長兼仲，左近衛少將。次僧宗圓，下野宇都宮別當。【尊卑分脈。】
　藤原義懷，攝政伊尹第五子也。【公卿補任、大鏡。】天延、永觀間，為侍從、藏人頭。【公卿補任。】雖無學術，而神機穎敏，能諳朝典。【大鏡。】及華山帝登祚，以外舅將柄朝政，資望尚淺，難以遽居台輔，而中外機務，專歸義懷。賴忠雖為關白，而權勢反出其下。【愚管鈔。】與左中辨藤原惟成，協替裨益，紀綱頗張。【大鏡。】任參議，遷權中納言，至從二位。【公卿補任。】一日帝會侍臣馳馬，將親馭之。義懷適至，帝愧赧改容。義懷意欲諫之，然以近習環侍而止。曲意騎馬，周旋馳騁。帝意乃安。【大鏡。】既而帝為左少辨藤原道兼所誘，欲捨身。【愚管鈔。】義懷、惟成深以憂。於是二人屢伺侯左右。一夜帝潛出宮，義懷悲泣輾轉於守宮神前，遣人偏索山林。翌日，與惟成追至華山。帝已祝髮。【榮華物語。】事無可奈，惟成謂義懷曰：「君以外戚被重寄，今出在外，豈可復列朝班、俯仰人世哉？請速披剃。」義懷曰：「固所欲也。」乃為僧。【大鏡、十訓抄、古今著聞集、袋草子。○古事談以惟成語為義懷語。】政名悟真，又更寂真。【公卿補任、大鏡裏書。】時人以為其薙染出慫慂，不能堅守。而屏居飯室安樂寺，勤行精進。【大鏡、十訓抄、古今著聞集。安樂寺據愚管鈔。】寬弘五年，薨。年五十二。【公卿補任。】子成房、信懷，並近衛中將。伊成，左兵衛佐。教忠，左少將。【尊卑分脈。】
　藤原惟成，初名惟賢，後更今名。【尊卑分脈。】左大臣魚名之裔。父雅材，有文藻，嘗作鶴鳴九皐詩序。村上帝見而愛之。藏人頭源廷光方被眷注，一日帝顏色不懌，廷光懼而退。帝召而謂曰：「朕委汝耳目，蒐訪人才。今有學生雅材，文辭富瞻。何不薦達？朕親擢之，可藏人。」延光大駭，支徵之。雅材貧窶不能朝。【十訓抄。】特命內藏寮，賜衣服。【十訓抄、禁祕鈔。】進至右少辨。【尊卑分脈。○以上雅材。】惟成，任式部權少輔，【分脈作大輔。】為藏人左中辦。【日本紀略、尊卑分脈。】圓融帝末年，朝政廢弛，紀綱紊亂。及華山即位，惟成與義懷振滯革弊，俗返淳素。人稱：「惟成有力，世受其賚。」【江談鈔。參取大鏡。】及帝遜華山，為僧名寂空，【扶桑略記。】更悟玅。【江談鈔、日本紀略。】一日，帝過東坂本，見紅梅盛開艷之。惟成諫其寄蹤空門，留情微物。帝然之，詠歌而去。【古今著文集。】永祚元年，卒。年三十七。【尊卑分脈。】初惟成家貧，妻善中饋，令人不見其窘。及顯出之，更取源滿仲女。時議少之。【古事談。】
