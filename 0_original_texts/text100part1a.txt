唐史有言：「婦人內夫家，雖天姬之貴，史官猶外而不詳。然其行履罕傳于世，亦宜矣。」皇朝敬神祇，謹祭祀。自倭姬命侍伊勢大神祠，有智子內親王為賀茂齋，歷世相承，卜定齋宮、齋院，其禮至重。下嫁王公者，亦重其選。而宮壼之設，沿襲古風，故有贊內治母義天下者。撫養幼主，恩禮兼施，故有為準母蒙院號者。又有非匹敵而號皇后者，或有賜姓如皇子者，有薙髮為尼者，皆不可例以外國之史。今摭載籍之所存，悉列於傳。而其性行之淑匿，操守之有無，亦可以槩見。作皇女傳。
【孝靈】三女
　倭迹迹日百襲姬，妃倭國香姬所生也。為人聰悟。崇神帝十年，分遣諸將於四道，討不遵教者。大彥命奉命赴北陸，行到和珥阪，有童女謠曰：「御間城入彥はや瀰磨紀異利寐胡播椰，己が命を弑せむと飫迺餓烏塢志齊務苫，竊まく知らに農殊末句志羅珥，姫遊すも比賣那素寐殊望。」【本書註，一云，大き戶より於朋耆妬庸利，窺ひて于介伽卑氐，弑さむと許呂佐務苫，すらくを知らに須羅句塢志羅珥，姫遊すも比賣那素寐殊望。】大彥命怪其詞，就而問之。不答，歌如前。歌畢忽然不見。大彥還以狀奏。百襲姬解其意曰：「是武埴安彥謀反之徵也。吾聞武埴安彥妻吾田媛潛登倭香山，取其土祝曰『是倭國之物實也。』裹之領巾而去。是以知其有異謀。不早圖之，恐無及矣。」未幾武埴安彥果反。機警如此。
　姬嘗有所私，其人每乘夜而來。姬謂曰：「君不以晝至，難明瞻麗顏。願少留達旦。」其人許諾，告曰：「我將入汝櫛笥而居，莫致驚怪也。」姬意怪之。及旦發笥，有小蛇。其形美麗，長如衣紐。姬驚而叫啼。蛇忽化為人曰：「汝不少忍，令吾羞。吾亦將令汝羞也。」乃騰空而昇御諸山。姬起而悔恨，遽坐，適有箸，傷下體而薨。葬大市。時人號其墓曰箸墓。其所與姬交者，乃大物主神云。【日本紀。】
　倭迹迹稚屋姬，倭倭迹迹日百襲姬同母妹也。【日本紀。】
　千千速媛，春日千千速真若媛所生也。【古事記。】
【孝元】一女
　倭迹迹姬命，鬱色謎皇后所生也。【日本紀。】
【開化】一女
　御真津比賣，伊香色謎皇后所生也。【古事記。】
【崇神】五女
　國方姬命，御間城姬皇后所生也。【日本紀。】
　千千衝倭姬命，國方姬同母妹也。【日本紀。】
　豐鍬入姬命，妃遠津年魚眼眼妙媛所生也。先是，歷世奉祀天照大神和大國魂二神於宮中，至帝六年，畏其神威，始令豐鍬入姬移天照大神於倭笠縫邑以祭之。立磯堅城神籬。【日本紀。】
　渟名城入姬命，妃尾張大海媛所生也。帝六年，令祭倭大國魂神。以髮落體瘦，不能奉祭。【日本紀。○本書垂仁紀一說，帝二十六年丁巳，使渟名城稚姬命，祭倭大神。而身體瘦弱，不勝祭事。】
　十市瓊入姬命，渟名城入姬同母妹也。【日本紀。】
【垂仁】五女
　大中姬命，日葉酢媛皇后所生也。帝三十九年，命母兄五十瓊敷命，掌石上神寶。至八十七年，五十瓊敷謂大中姬曰：「我老矣，不能掌神寶。自今以後，汝宜掌之。」大中姬辭曰：「女子纖弱，何得登天神庫耶？」五十瓊敷曰：「神庫雖高，我能為造梯。豈難登乎。」大中姬遂使物都十千根司之。故物部連等，至今掌石上神寶。【日本紀。】
　倭姬命，大中姬同母妹也。【古語拾遺為狹穗皇后所生，與本書及古事記不合，蓋誤。】帝二十五年三月，令倭姬代豐鍬入姬命更祭天照大神。倭姬將求鎮座處，往菟田筱幡，還入近江，東迴美濃，至伊勢。時神誨曰：「神風伊勢國，則常世之浪重浪歸國也，傍國可憐國也，欲居是國。」遂從神教，建祠伊勢。因興齋宮于五十鈴川上，是謂磯宮。【本書一說曰，天皇以倭姬命為御仗，貢奉於天照大神。倭姬命祠之磯城嚴檀之下。明年十月，以神教遷於伊勢渡遇宮。】景行帝四十年十月，日本武尊東征，抵伊勢拜神，辭倭姬。倭姬取草薙劍授之。蝦夷既平，日本武尊獻俘虜於神宮。久之，東虜喧嘩，出入無禮。倭姬奏：「蝦夷不可近神宮也。」因徙之御諸山。【日本紀。】
　膽香足姬命，妃渟葉田瓊入姬所生也。【日本紀。】
　稚淺津姬命，妃葪瓊入姬所生也。【日本紀。】嫁稻瀨毗古王。【古事記。】
　兩道入姬命，一名石衝比賣。宮人弟苅幡戶邊所生。【古事記。】為日本武尊妃，生稻依別王、仲哀帝、布忍入姬命、稚武王。仲哀帝即位，尊曰皇太后。【日本紀。】
