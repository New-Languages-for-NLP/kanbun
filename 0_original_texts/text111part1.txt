藤原鎌足。藤原鎌足，一名鎌子，本姓中臣。父御食子，為小德冠。【系圖。大鏡曰，鎌足生于常陸。元亨釋書曰，和州高市郡人。 日本紀。舒名紀有中臣連彌氣。御食、彌氣，訊讀相通，蓋一人也。】其先天兒屋根命，為瓊瓊杵尊輔臣。天兒屋根孫天種子命，仕神武帝有功，掌祭祀。【神皇正統記、職員鈔。】天種子八世孫大鹿島命，【系圖。】垂仁朝為大夫。【日本紀。】帝建天照大神祠於伊勢，命為祭主。【職員鈔。】大鹿島十一世孫常磐大連，欽明朝始賜姓中臣。常磐，生可多能祜大連，御食子乃可多能祜子也。【系圖。】鎌足，皇極帝三年，拜神祇伯，稱病不就，退居三島。孝德帝龍潛之日，與鎌足相親善。會有足疾不朝，鎌足往侍宿于宮。帝素重鎌足容貌志氣難犯，敬待特異。命寵妃阿倍氏，淨掃別殿、設新蓐，所須靡不具給。鎌足深感知遇，因所候舍人，通翼戴之意。帝大喜，當是時，蘇我入鹿挾不臣之心，闚覦社稷。鎌足慨然有匡濟之志，竊察宗室諸王有為之主，乃屬意於天智帝，然不能通情。一日陪天智帝，蹴鞠於法興寺槻樹下。帝鞋隨鞠而脫，鎌足跪奉之，帝亦跪受之。自是相善，俱布肺腑，無所伏藏。然恐數會人生嫌疑，託學周孔之道於南淵先生，每相往來，密謀于路，無計不相協。鎌足曰：「成大事者，不可無毗輔。大王宜與蘇我石川麻呂，結婚成好，而後與之謀。成功之路，莫近於茲。」帝大悅從之。鎌足往說石川麻呂進其女。於是，石川麻呂赤心奉帝。鎌足又薦佐伯子麻呂、葛城稚犬養綱田。四年六月，三韓朝貢。天智帝告石川麻呂曰：「三韓進調之日，卿當讀表。吾欲入誅入鹿。卿宜知其意。」石川麻呂諾。及期，天皇御大極殿。入鹿為人多疑，盡夜帶劍。鎌足教徘優調誘之。入鹿笑而解劍，乃入就位。天智帝自執長槍，鎌足持弓矢警備。使海犬養勝麻呂授匣中兩劍於子麻呂、綱佃斬入鹿。子麻呂恐甚，以水送飯，即反吐。鎌足叱而遺之。子麻呂等，猶畏縮不發。天智帝先入，急擊入鹿。子麻呂等相繼而進，遂斬殺入鹿。其父蝦夷亦伏誅。事平，皇極帝傳位於天智帝。天智帝告鎌足。鎌足曰：「古人大兄，殿下之兄也。今殿下越次承大統，恐失恭遜之義。而輕皇子，殿下之舅也。臣愚以為，不如讓輕皇子，以答民望。」天智帝從其言，乃密奏之。遂立輕皇子，是為孝德帝。帝以鎌足為內臣，授大錦冠，增封若千戶。【日本紀。愚管鈔、大織冠傳並曰，二千戶。續日本紀天平寶字元年，藤原仲麻呂言：「淡海大津宮皇帝功田一百町，賜臣曾祖藤原內大臣。」其年十二月太政官奏：「大織藤原內大臣乙巳歲功田一百町。」按乙巳歲，即大化元年也。仲麻呂為天智帝所賜者，文雖異，事則一。附以備考。】詔曰：「社稷獲安，寔賴公力。軍國機務，惟公處分。」【公卿補任。】鎌足懷至忠之誠，居官司之上。進退廢置，無言不聽。白稚五年，授紫冠，增封戶。天智帝即位二年十月，鎌足疾病。帝臨其第，觀問所患曰：「天道輔仁，何言之虛！積善餘慶，猶是無徵！若有所欲言，便可以聞。」鎌足奏曰：「臣之不敏，生則無益軍國。死不欲擾百姓。葬事願從儉素。」時論稱之。尋使大海人皇子就第賜大織冠，授大臣位。【日本紀。】位在左右大臣上。【公卿補任、職員鈔。】賜姓藤原氏，因稱藤原內大臣。明日，薨。帝再臨其第，使大錦上蘇我赤兄宣恩詔，賜金香爐。【日本紀。本書註引日本世記曰，內大臣春秋五十薨，殯於山南。碑曰五十六。】鎌足二子。長僧定慧，入唐留學。【元亨釋書定慧傳曰，孝德帝妃孕六月，賜之鎌足，生男即定慧也。源平盛衰記曰，天智帝賜妃於鎌足，生定慧。亦無確據，今不取。】次不此等，自有傳。初葬鎌足於攝津阿威山。定慧歸自唐，改葬大和多武峰，肖像祀焉。後世國家將有大變，則其像破裂，朝廷遣使禱之云。【談峰緣起。緣起曰，初鎌足與天智帝會談和州倉橋山藤花下，謀誅入鹿。因號其地曰談峰。鎌足嘗謂定慧曰：「談峰之為地也，東連伊勢山，西對金剛山，南界金峰山，北鄰大神山，其靈聖不下唐之五臺。我百歲後，卜兆域於此，則後葉繁衍矣。」定慧歸自唐，憶其言，遂改曰廟樂寺。按，談峰緣起，不知誰人撰。或曰，藤原兼良撰。其所載事蹟，與日本紀全同，而間有異者，多涉怪誕。蓋後人剽掠日本紀文，附會以成者也。故今不取。】
　蘇我倉山田石川麻呂，大臣馬子之孫，倉麻呂之子也。【系圖。】皇極帝四年，與中臣鎌足合謀，誅蘇我入鹿。孝德帝即位，拜右大臣。阿倍倉梯麻呂，拜左大臣。共賜金策。【日本紀。】置左右大臣，始于此。【公卿補任。】倉梯麻呂，其先出自大彥命。【姓氏錄。】名內麻呂，又稱大鳥大臣。【公卿補任。】石川麻呂，有異母弟曰日向，字身刺。大化五年，譖石川麻呂於皇大子曰：「臣兄石川麻呂，謀伺殿下遊海濱，以為凶逆。」太子信之，遂奏于帝。帝遣大伴狛、三國麻呂、穗積嚙等，鞫問反狀。石川麻呂曰：「我當詣闕自陳。」狛等奏之，帝乃遺兵圍其宅。石川麻呂揃二子法師赤狛、【本書註名奏。】道茅渟而奔倭。先是，長子興志在山田營佛寺。聞變，迎石川麻呂於今來，擁入佛寺。興志欲拒追兵。石川麻呂不聽。興志猶聚兵，欲燒小墾田宮。石川麻呂聞其謀，曰：「汝愛死乎？」曰：「否。」石川麻呂乃諭興志及山田寺僧徒曰：「夫為人臣子者，豈搆逆於君、失孝於父耶？我造此伽藍，亦非為身謀，唯祈天祚之永久也。而今被身刺之讒，陷不測罪，所以逃來于此者，欲從容就死也。平生忠誠，死猶不渝。」乃開佛殿戶，誓曰：「願生生世世，不怨君上。」遂自經而死。妻及三男一女同死。其餘從死者多。是日，大伴狛、蘇我日向，將兵追石川麻呂。及至黑山，會土師身、采女使主麻呂，從山寺馳來。告曰：「石川麻呂既與妻子俱縊死。」於是狛等自丹比坂歸。翌日，木麻呂、日向、穗積嚙，率兵圍山田寺，使物部二田鹽斬石川麻呂首，鹽拔刀先剮其肉，舉而示眾，叱吒號呼而斬之。凡坐石川麻呂事斬者，田口筑紫、耳梨道德、高田醜雄、額田部湯坐連、秦吾寺等十四人，絞者九人，流者十五人。既而籍石川麻呂家，檢其家資。好書皆記曰皇太子之書，重寶皆記曰皇太子之物。於是，太子始悟其冤，愧悔哀歎。遂以日向為筑紫大宰帥，實貶之也。時人謂之隱流。【日本紀。】
　巨勢德太古。【按日本紀，或作德陀，又做德太。】雄柄七世孫也。曾祖男人，繼體朝為大臣。【公卿補任。】皇極帝二年，德太古位為小德，黨蘇我入鹿，襲山背大兄王於斑鳩宮。及入鹿被誅，其黨集兵，謀作亂。德太古奉天智帝命，諭以逆順。賊黨潰散。孝德朝，授小紫。大化五年，進大紫，【按續日本紀廢帝紀，稱難波長柄豐崎朝大臣大繡德太古，而日本紀不載其進大繡。】為左大臣。白雉元年，新羅貢調使知萬沙飡等，著唐服泊筑紫。朝廷惡其恣易俗，譴責還之。德太古奏曰：「今不伐新羅，後必有悔。請自難波津至筑紫海，多泛戰艦，以盛形勢。召新羅問其罪，彼必懾服。」議竟不行。【日本紀。】齊明帝四年，薨。年六十六。【公卿補任。】子黑麻呂，至中納言、小錦中。黑麻呂二子。曰，邑治。【本書或做祖父，音讀通。】曰，小邑治。【續日本紀。】
　邑治，持統朝為監物，坐事罷官。【日本紀。】後任參河守，授務大肆。大寶元年，從粟田真人，為遣唐使大位，後任播磨守，為右大辨。養老二年，任中納言，尋為攝津攝官。神龜元年，進正三位。是歲，薨。
　小邑治，位從五位上。子界麻呂。【界或作開。】為邑治所養，承其後事。聖武、孝謙朝，累遷從三位，為參議、紫微大弼，兼兵部卿。天平實字二年，參預改易官名。五年，薨。【續日本紀。】
　多治比島，【日本紀天武紀，多治比作丹比，音讀通。】上殖葉皇子曾孫，多治比古王第四子也。【續日本紀、三代實錄。第四子，據公卿補任。○續日本紀、補任作多治比王，今從三代實錄。】多治比古王生之夕，臨浴，多治比花飛浮釜中，因為瑞名。多冶比古王，請賜姓，乃賜多冶比公。以名為姓，存其舊也。【三代實錄貞觀八年。】天武朝，島為筑絮大宰，改公賜真人。持統朝，自直廣貳進直廣壹，增封百戶，通前二百戶。四年，進正廣參，拜右大臣，增封三百戶，通前五百戶。數年請致仕，賜輿杖，假資人一百二十人。【日本紀。】文武朝，為左大臣。優其高年，賜靈壽杖及輿。大寶元年，授正二位。七月，薨。年七十八。詔遣三品刑部親王、正三位石上麻呂，就第弔膊。【續日本紀。年七十八，據公卿補任。】五子，池守、縣守、水守、廣成、廣足。池守、縣守，自有傅。
　多治比水守。