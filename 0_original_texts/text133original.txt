菅原道真，字三，【桂林遺芳抄。】小名阿呼，【梅城錄。】參議是善第三子也。【公卿補任、扶桑略記。】幼而穎悟，甫十一歲，是善使島田忠臣試詩。道真即賦曰：「月耀如晴雪，梅花似照星，可憐金鏡轉，庭上玉房馨。 【菅家文草。】是善嘆曰：「蘭茁而芳，信哉。」【梅城錄。】貞觀中，舉文章生，為得業生，授下野權掾。【公卿補任、政事要略。】道真一日訪都良香，會良香講射。良香以為彼儒生未嘗操弓，試授弓矢。道真一發即中，觀者驚服。【荏柄緣起、太平記。】對策及第，為玄蕃助訟，【公卿補任、政事要略。】任少內記。既而丁母憂罷。【三代實錄。】十六年，敘從五位下，歷兵部、民部少輔。元慶初，遷式部少輔，兼文章博士。【公卿補任、政事要略。】詔講後漢書，【菅家文草。】進敘從五位上。七年，兼加賀權守。【公卿補任、政事要略。】渤海聘使裴頲來，以道真權行治部大輔事，與島田忠臣接伴之。【三代實錄。】仁和中，遷讚岐守，敘正五位下。寬平三年，入為藏人頭。【公卿補任。】上狀辭曰：「臣謹檢近代之例，任此職者，或出自潢流，或生於鼎族。未有凡夫儒士而能當此任者也。」不聽，再舉式部少輔，兼佐中辨。又上表請解藏人頭，不聽。【菅家文草。】四年，敘從四位下，兼左京大夫。五年，為參議，兼式部大輔，左大辨，勘解由長官，俄兼春宮亮。【公卿補任、政事要覽。】時春宮每事省略，二員學士闕而不補，使道真供執經。道真以兩職煩劇，力不足給，舉藤原菅根代執經。【菅家文草。】明年，以道真為遣唐使，紀長谷雄為副。【扶桑略記。】時僧中瓘在唐，告以其寇亂。道真奏曰：「伏檢舊記，遣唐之使者，或有遭賊遂亡身者。如中瓘所報，未然之事，可推而知。願以其狀，遍下公卿、博士議。國之大事，不獨為身。且陳欵誠，伏請處分。」【菅家文草。】竟不果行。【扶桑略記。】是歲，道真年五十，門人設宴賀之。有一老父，置賀章及沙金於案上，不顧而去。眾見而怪之。其文曰：「傳聞菅家門客，共賀知命之年。弟子雖削跡人間，無名世上，而數記淳教之風，多改惷昧之過。古人有言：『無德不報，無言不酬。』深感彼義，欲罷不能。金以表中誠之不輕，沙以祈上壽之無涯。莫疑其人，可求其志。遠居北闕之以北，遙增南向之和南。」後知帝之所設，其被貴重如此。【荏柄緣起。】七年，兼近江守，拜中納言，敘從三位，兼春宮權大夫。【公卿補任、政事要略。】八年，奉敕錄左右獄囚徒，多所平反。【菅家文草。】兼民部卿，餘官如故。九年，任權大納言，兼右近衛大將，【公卿補任、政事要略。】為氏長者。【公卿補任。】帝嘗遊獵，道真諫止之。【序古事談。】隨事獻替，多所匡弼。帝之立東官也，獨與道真定議。後二年，欲遜位，道真極陳其不可。後帝又諭以前志，道真贊成之。既而外議紛紜，事殆寢。道真奏曰：「大事不再舉，事留則生變。」帝嘉之，遂傳位東宮，是為醍醐帝。【寬平遺誡。】詔同藤原時平，參決萬機。【寬平遺誡、大鏡、愚管抄、政事要略。】上皇以禪讓之事，由道真贊成，戒醍醐帝，特重之。【寬平遺誡。】敘正三位，兼中宮大夫。蒙內宣旨，昌泰二年，以藤原時平為左大臣，道真為右大臣，大將如故。【公卿補任、政事要略、內覽宣旨據愚管抄。】上表辭曰：「臣地非貴種，家是儒林。偏因往年拔擢之恩，自至今日。昇進之次，人心已不縱容，鬼瞰必加睚毗。伏願陛下，高迴聖鑒，早罷臣官。非唯不奪志於匹夫，亦復得從望於眾庶。」表三上，不聽。【菅家文草。】道真寵眷日隆，禁中內宴每預焉。【菅嘉文草。】三年，帝朝朱雀院，密與法皇議，【扶桑略記、梅城錄。】以為：「左右大臣並秉朝政，吾所統一，不便。」【荏柄緣起。】因召道真，諭曰：「天下之政，卿宜專奏決之。」道真固辭不受，【扶桑略記、荏柄緣起。】且奏曰：「既召臣而無事，人必怪之。」遂賦春生柳眼中詩獻之。帝及法皇，各賜御衣而罷。【扶桑略記、梅城錄。】尋上表請罷大將，不許。【菅家文草。】帝屢幸神泉苑，宴於乾臨觀閣，以近衛次將為別當。道真諫止之。【古今著聞集。】道真起翰林，遭遇法皇不次登庸，位極將相，諳鍊治體，裁決如流‧綱紀振肅，人想風采。時平常嫉寵任勝己，及聞其有密諭，而彌不悅。【參取大鏡、太平紀、荏柄緣起。】時源光、藤原定國資望素高，而二人位在道真下，居常怏怏。【荏柄緣起。○參取菅家文草。】藤原菅根亦有憾於道真。【江談抄、荏柄緣起。】時平結交，協力排陷，譛毀日至。【太平記、荏柄緣起。】時平密奏：「道真有異圖，欲廢陛下，立齊世親王，而身專國權。」【梅城錄引聖廟記。○按本書齊世親王作本康親王，今據皇胤紹運錄訂之。】道真女適親王，【皇胤紹運錄。】石平蓋以是動之。帝富春秋，在位日淺，遂惑之。【梅城錄引聖廟記。】延喜元年正月，敘從二位，俄貶太宰權帥，【政事要略。】責以欲行廢立。左近衛中將源善以下，【○官據印本尊卑分脈。】緣坐貶官者多。【政事要略。】道真憂悶，不能自白，以和歌哀訴於法皇。【大鏡、荏柄緣起。】法皇欲見帝申救之。菅根遏而不通。【江談抄、荏柄緣起。】諸陣警固，衛士等不肯下榻，法皇終日坐於陣外，竟不得入而還。【日本紀略、參取扶桑略記。】道真有男女二十三人，皆被貶黜，【太平記、荏柄緣起。】各異其處，唯聽小男、小女隨行。道真愛梅，臨發花適開，詠和歌敘懷，辭甚悽切，聞者憫之。【大鏡、太平記、荏柄緣起。】至太宰府，閉門不出，託文墨自遣。【菅家文草。】後朝延遣使宇佐，過太宰府，察其舉動，使者歸奏：「道真言：『我實無意，為善朝臣所詿誤。且法皇有遵承和故事之旨，終至此耳。』」【扶桑略記引醍醐御記。】蓋當時讒者誣奏源善勸道真圖非舉，故諷使者証成之。其守讚岐，前守藤原保則豫料其不能令終。【○其守讚岐以下，三善清行所撰藤原保則傳。】及居相位，文章博士三善清清行亦勸避權寵【扶桑略記、本朝文粹。】。道真不從，至是遂以讒廢。【續古事談。】三年二月，薨于貶所，年五十九。【公卿補任、日本紀略、大鏡。○按扶桑略計為六十。政事要略四年薨，六十一。今據菅家文草齊衡乙亥年十一之文推之，其為五十九明矣。】葬筑前安樂寺，【荏柄緣起。】道真能文章，最長詩。仁和中，遊阿波守平某河西莊，賦二十題，食頃而成，文不加點。又為官僚時，應令賦二十物，立成，妙極其趣。渤海裴頲見道真詩，以為近白居易體。【菅家文草。】昌泰中，奉敕纂所著詩文為十二卷，今所謂文草是也，并祖清公、父是善集上之。帝賜詩褒賞，有：「更有菅家勝白樣，從茲拋卻匣塵深。」之句，且書其卷後曰：「平生所愛白氏集，今得菅家集，不復開帙。」【菅家文草。】及在太宰府，輯錄其所著，遺紀長谷雄，菅家後集是也。【鎌倉本菅家後集跋、荏柄緣起。】嘗奉詔，與諸儒修三代實錄五十卷。【三代實錄。】又奉詔，分類舊史，【菅家文草。】名曰類聚國史，凡二百卷。【仁和寺書籍目錄。】興福寺僧寬建如唐求法，請：「齎道真及紀長谷雄、橘廣相、都良香詩集。小野道風行草書，至彼以廣其傳。」許之。【扶桑略記。】道真薨後，時平、菅根，相繼而沒，京師數災，文獻太子暴薨，世以為其祟。【日本紀略、扶桑略記、北野緣起。】帝後悔悟。延長元年，追復本號，贈正二位。【日本紀略、政事要略。】左遷宣旨及外記文書，凡關道真事者皆焚之，故世不能知其詳焉。【日本紀略、扶桑略記、政事要略。○參取愚管抄。】一條帝正曆四年，贈左大臣正一位，尋贈太政大臣。【公卿補任、日本紀略、百鍊抄。○扶桑略記以贈太政大臣係元年。】詔曰：「寵章表德，錦篇載而長傳；褥禮旌賢，素簡編而不朽。故贈正一位左大臣菅原朝臣。鐘石銘勳，旂常紀績。和鹽梅乎台鉉，韜風雲乎才岑。朕前加追榮，令昭徽烈於百代之後。今申駿命，逾崇靈魂於九原之中。嗟呼馬鬛年深，蒼煙之松雖老，龍光露暖，紫泥之草再新。贈以太政大臣，宜極人臣之職，式照泉壤之蹤。」【史官記、政事要略。】初天曆中，民間建祠于北野，祀道真之靈稱曰：「天滿天神。」爾後無貴賤，崇奉轉盛。【元亨釋書、北野緣起。】朝廷亦以八月四日，設祭禮，【公事根元。】入二十二社之數。【二十二社本緣。】寬弘元年，始行幸北野社。【一代要記、北野宮寺緣起。】自是歷朝相承，奉幣不絕，【公事根元。】世稱聖廟。【本朝文粹。】郡國往往建社畫像以祀焉。子高視、景行、兼茂、淳茂。【菅家傳記。○按太平記、荏柄緣起並云，道真有四男、十九女，而不敘行第。菅家系圖數本，互有異同，今不悉註。】高視，敘正六位上，補文章得業生。【葉黃記寶治元年。】進從五位上，任右少辨，【菅家文草。】為大學頭，坐父事貶土佐介，【政事要略。】後復為右少辨。【扶桑略記。】延喜十三年，卒，年三十八，子孫連綿，世以文章承家，多至達官。【尊卑分脈。】景行，從五位下式部大丞，【菅家傳記。】貶駿河權介。【政事要略。】兼茂，【○政事要略作景茂。】藏人正六位上，【※菅家傳記。】左降飛驒權掾。【政事要略。】淳茂，文學傳。
