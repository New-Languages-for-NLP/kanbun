源經信，民部卿道方第六子。【公卿補任。】博識多藝，【公卿補任、古今著聞集。】妙和歌，與藤原公任並稱。【八雲御抄、古今著聞集。】長元初，敘從五位下，為參河權守。長曆、寬德間，任刑部少輔、少納言、左馬頭。永承中，進正四位下。【公卿補任。】圓融院八講，經信赴會，過北野廟前，不下車。人怪問其故，對曰：「四位不拜二位，於式有之。菅公存日，位不過二品。沒而為神，何享非禮哉。」【古事談、東齋隨筆。】天喜、冶曆間，歷左右中辨、藏人，邁遷右大辨，任參議，兼伊豫權守。延久初，為中宮權大夫，兼大藏卿，累敘正三位，轉左大辨。【公卿補任。】帝詣住吉，群臣獻和歌，經信作序。其歌曰：「沖つ風於岐豆加是，吹きにけらしな布岐珥計羅志奈，住吉の須美庸志能，松の下枝を麻都能志豆延遠，濯ふ白波阿羅布志羅奈美。」異日，經信謂子俊賴曰：「古今集所載，躬恒住江之歌，譬諸任大臣。其大饗之日，吾歌當入中門，就史生席乎。」俊賴曰：「大人豈出躬恒下乎？以今論之，大人之歌，猶一大納言徐步昇南階，與大臣對坐耳。」經信悅。【袋草子、古今著聞集、十訓抄。】語人曰：「躬恒歌如老翁戴錦帽，彈琵琶，憑紫檀几，眺望吟詩也。對此者，唯我此歌也。」【十訓抄。○按三五記，或評此歌曰：「如松下綠苔，山風瀟灑之地，八十老翁戴錦帽，憑紫檀几，坐虎皮，彈和琴吟望。」又曰，帝問經信曰：「汝歌與躬恒歌孰勝？」對曰：「臣歌當對躬恒，然實出躬恒之上。」其自負如此。袋草子亦載此事，與此稍異。】承保元年，為皇后宮權大夫，兼勘解由長官。尋任權中納言。【公卿補任。】白河帝幸西河，設詩、歌、管絃三船，選一時名輩，隨其所長分乘之。三船既泛中流，經信猶未至。帝不懌。頃之，經信來跪沙汀。喚曰：「請回船。」乃上管絃船，彈琵琶，獻詩歌。帝欣然，蓋經信以良於三事，不斥言某船也。【古今著聞集、十訓抄。】事與公任相類，世並稱美之。御府有二琵琶，曰玄象、牧馬，世傳以為名器。帝召經信，試彈牧馬，且問曰：「二器孰勝？」經信奏曰：「昔一條帝使源信明兄弟試之，信明彈玄象，弟信義彈牧馬。牧馬勝焉。相換而彈，玄象勝焉。然則非器之有優劣，惟由人之工拙耳。」乃彈玄象，果如其言。【古今著聞集。】承曆初，敘正二位。四年，高麗王遣使請名醫丹波雅忠，事下公卿議之。經信後至曰：「高麗王之病，於我何與。」遂不遣。【十訓抄、續古事談。○承曆四年據百鍊抄。】永保初，兼民部卿，尋轉權大納言，兼皇后宮大夫。嘉保元年，為太宰權帥。二年，赴府。【公卿補任。】路宿筑前筵田驛，會八月十五夜，驛邸有大槻樹蔽月。經信命伐之，通宵彈琵琶朗吟。其風致如此。【古今著聞集。】承德元年，薨於府，年八十二。【公卿補任。】經信資性穎敏，遇事能斷。有人射狐於某社頭，社以狐為神。事及廷議，將處之法。經信謂曰：「白龍魚服，挂豫且之密網。」由是其人得免罪。【續古事談。】源定通為童殿上人，廷議欲官之。經信曰：「嘗聞童子任官者，唯宇治關白之牧牛童耳。」滿坐逌然，事竟寢。【古事談。】延喜以後，無歌可觀，唯有公任、經信。經信殆逼古風，然世無識者。後人謂：「如楚有屈子。」此時藤原通梭亦以歌自負，常與經信、大江匡房等，互相論難。匡房才出通俊右。通俊奉白河帝命撰後拾遺，經信著難後拾遺集，凡朝廷和歌會，經信無不與。或為判者，或為序者，世稱天下判者。【八雲御抄。】嘗居桂里，稱桂大納言。【尊卑分脈。】其日錄曰帥記。【仁和寺書籍目錄。】子基綱、俊賴。【尊卑分脈。】俊賴，歌人傳。
　源基綱，承德初，補藏人，更任參議。康和、長治間，累敘正三位，拜權中納言。永久四年，兼太宰權帥，至正二位。明年，薨于府。【公卿補任。】年六十八。【尊卑分脈。】基網善琵琶，與藤原宗俊、政長等齊名。【古今著聞集。】其赴太宰，白河法皇面敕曰：「卿以衰暮，遠赴任。琵琶秘曲，料應有所付授。」基綱奏曰：「臣二子闇劣，皆非其器。孫女雖幼，性甚聰慧，非二子之所及。臣之所得，傳而無遺。」及基綱薨，帝思其言，召見其女，與琵琶彈之。女年僅十三，凡其祕曲，咸能奏之。帝大感賞。【十訓抄、參取體源鈔。】
　藤原齊信，太政大臣為光第二子也。【公卿補任。】資質英敏，練習典故。【愚管抄。】寬和、正曆間，累歷左近衛中將、補藏人頭，兼備中、播磨等權守，後任參議。長保中，敘從三位，為權中納言，兼右衛門督，補檢非違使別當。寬弘初，帝幸松尾及平野社，齊信為行幸行事。車駕還宮，特擢從二位，班在藤原時光、藤原公任上，世以為榮。尋陞正二位，轉權大納言。長和中，兼按察使。寬仁四年，為大納言。【公卿補任。】萬壽中，蹈歌節會。右大臣藤原實資為內辨，著座于陣，拜閱宣命。帝起入內。右近衛中將源師房當唱警蹕，而齊信從傍唱焉，眾皆愕眙。【古今著聞集。】藤原行成記其失錯於扇，子行經持而入朝。左近衛少將源隆國誤執其扇，遂以其事播於眾。齊信怨之。【古今著聞集、古事談。】行成曰：「我無意愛憎，常尋繹禮儀。每有朝會，退而注記。故姑書之，以備遺忘。而家兒偶誤攜去爾。吾實不知焉。」時人以為行成與齊信不相能，授意其子，佯為不知者。【古事談。】長元八年，薨，年六十九。【公卿補任。】
　齊信，辭藻宏麗，才藝優長，與源俊賢、藤原公任、藤原行成，其名相上下，世稱四納言。【愚管抄。】及薨，朝野惜之。【榮華物語。】藤原伊周嘗論曰：「公任、齊信，可謂詩敵。譬諸相撲，公任善倒人，而不能倒齊信。至文章，亦為伊周所許。」【江談抄。】後二條帝修清暑堂神樂，公任當擊拍子。時齊信隨班坐公任上。公任以為彼非能管絃者，必辭之。乃試為讓。齊信不辭擊之，始終協律。事竣，公任謂齊信曰：「足下何時習之？」曰：「是亦朝儀一事，不可不知，是以略學焉耳。」【古事談、十訓抄。】齊信多子皆夭，養弟公信為子，無何而卒。【榮華物語。】又養右衛門督藤原懷平子經任。經任累歷參議、左兵衛督、檢非違使別當、權中納言，敘正二位，至權大納言。治曆二年，薨。【公卿補任。】