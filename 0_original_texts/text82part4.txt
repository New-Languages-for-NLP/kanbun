【順德天皇】
　順德藤原中宮，諱立子。攝政良經女也。【一代要記、歷代皇紀、皇胤紹運錄、女院小傳。】承元三年，入東宮。【玉藥、百鍊抄、一代要記。○歷代皇紀為四年事，誤。】四年，敘從三位，【皇帝紀抄、女院小傳。】為女御。【皇帝紀抄、歷代皇紀、女院小傳。○一代要記係五年。】建曆元年，準三宮。【業資王記。】立為中宮。【皇帝紀抄、一代要記、歷代皇紀、帝王編年記。】生九條廢帝、【帝王編年記。】明義門院。【歷代皇紀、貴女抄、女院小傳。○一代要記義作喜，為藤原信清女所生，誤。】后天資莊重寡言，善和歌及箏。承久亂後，屏居山莊，居常悽然，詠和歌以寓懷。【增鏡。】及後堀河帝即位，上號曰東一條院。【帝王編年記、紹運要略、諡號雜記。】嘉祿二年，為尼，【歷代皇紀、紹運要略。】法名清淨觀。【女院小傳。】寶治元年十二月，崩，年五十七。【歷代皇紀、女院小傳。】
　藤原氏，內大臣信清女也。生永安門院。【皇胤紹運錄。】
　藤原氏，權中納言範光女也。生彥成王、善統親王。【尊卑分脈。】
　藤原氏，從三位清季女也。生忠成王。【皇胤紹運錄、尊卑分脈。】尊覺法親王、覺慧法親王。【諸門跡譜、尊卑分脈。】
　宰相局，法印公雅女也。生皇子某。【仁和寺日次記建保五年。】

【九條廢帝】
　九條廢帝後宮某氏，法印性慶女也。稱右京大夫。【歷代皇紀、女院小傳。○性慶女據皇胤紹運錄。】生和德門院。【皇胤紹運錄。】

【後堀河天皇】
　後堀河藤原皇后，諱有子。大政大臣公房女也。【一代要記、歷代皇紀、女院小傳。】貞應元年，敘從三 位，為女御。【女院記、女院小傳。】二年，立為中宮。嘉祿二年，改曰皇后。【一代要記、歷代皇紀。】時中宮父關白家實專權，以故不得在宮，出居淨土寺。后固有寵，帝愛念不輟，書問相踵。【增鏡。】安貞元年，進號安喜門院。【一代要記、歷代皇紀、紹運要略、諡號雜記。】寬元四年，為尼，法名真清淨。【女院小傳。】弘安九年二月，崩，年八十。【歷代皇紀、女院小傳。】
　藤原中宮，諱長子。關白家實女也。【一代要記、女院小傳。】嘉祿二年，敘從三位，為女御。【女院小傳。】尋為中宮，年九歲。【一代要記、女院小傳、五代帝王物語。】無寵，會家實罷職，前攝政道家為關白‧道家欲納女，后出居別宮。【增鏡。】寬喜元年，進號鷹司院。【明月記、一代要記、歷代皇紀。】為四條帝準母。【玉藥嘉禎三年、百鍊鈔。】寬元四年，為尼。【百鍊鈔、女院小傳。】法名蓮華性。【女院小傳。】建治元年二月，崩，年五十八。【帝王編年記、女院小傳。】
　藤原中官，諱竴子。關白道家女也。【一代要記、歷代皇紀、皇胤紹運錄、女院小傳。】寬喜元年，敘從三位。尋為女御。二年，為中宮。【明月記、女院小傳。】生四條帝。【皇胤紹運錄。】天福元年，上號曰藻壁門院。【一代要記、院號定部類記引番記及外記記。】初後烏羽中宮加院號也，議者以藻壁門擬之，兼實以為不吉，改為宜秋門院。至是宜秋門院謂左右約：「前日以為不吉，而今乃吉歟？」蓋譏道家不知祖父之所議也。方議院號，藻壁門倒，世以為不祥。【明月記。】九月，生皇子。皇子殤。而亦崩，年二十五。【明月記、百鍊鈔、歷代皇紀、女院小傳。】后容貌姝艷，寵遇無比。先是，帝弗豫，會后崩，悼思不已，遂至不諱云。【增鏡。】
　典侍藤原氏，權中納言家行女也。【一代要記、歷代皇紀、女院小傳。】稱別當典侍。【一代要記。】生室町院、神仙門院。【女院小傳。○皇胤紹運錄為藻壁門院所生。】
　典侍藤原氏，權大納言兼良女也。稱大納言局。【明月記、寬喜三年、尊卑分脈。】生昱子內親王。【明月記、皇胤紹運錄。】

【四條天皇】
　四條女御藤原彥子，攝政教實女也。【歷代皇紀、女院小傳。】仁治二年，敘從三位。【百鍊鈔、女院小傳。】為女御，年九歲。【增鏡。○百鍊抄為年十四，女院小傳十五。】三年，準三宮。【歷代皇紀、女院小傳。】寬元元年，進號宣仁門院。【百鍊抄、歷代皇紀、女院小傳。】四年，為尼。【女院小傳、紹運要略。】法名清淨阿。【女院小傳。】弘長二年正月，薨，【歷代皇紀、女院小傳。】年三十。【○據增鏡仁治二年九歲文。○歷代皇紀為二十，女院小傳三十六。】
