【仲哀天皇】
　仲哀神功皇后，氣長宿彌王女也。母曰葛城高顙媛。幼而聰叡，容貌壯麗。宿禰王異之。帝二年正月，立為皇后。及帝崩，后親綢繆後事，督軍征三韓。外國歸化，威風大行。及生應神帝，后臨朝稱制，群臣尊曰皇太后。攝政凡七十年矣，事詳帝紀。【○按仲哀之崩，天下無主，皇后奉遺腹，以號令四海，稱為胎中之帝。然應神既生，宜立為天子，而立為太子，名實不正。皇后疑乎即真矣。後世徒見其跡，遂列皇統世次，大失舊史之旨。古事記歷敘帝王治天下，宜以應神接仲哀之後，不數皇后。至於日本紀，則特書曰攝政元年，其義亦嚴矣。且女主即真，如推古、持統，皆稱天皇，而皇后則否。其後議定追諡，亦曰神功皇后，而不奉天皇之號。由是觀之，其不宜列于帝紀審矣。雖然，仲哀、應神之際，皇后稱制，實行天子之事，故今不沒其實，備后舉動於二帝本紀，而不別作皇后紀。】己丑歲，崩于稚櫻宮，年一百歲，葬狹城盾列池上陵。【○池上二字，據延喜式。】應神帝追尊曰氣長足姬尊，後世諡神功皇后。【日本紀。】

　妃大中姬，彥人大兄王女也。生麛坂皇子、忍熊皇子。【日本紀。】

　妃弟媛，大酒主女也。生譽屋別皇子。【日本紀。】


【應神天皇】
　應神仲姬皇后，五百城入彥皇子之孫，品陀真若王之女也。【○父名據古事記。】帝二年三月，立為皇后。生荒田皇女、仁德帝、根鳥皇子。仁德帝即位，尊曰皇太后。【日本紀。】

　妃高城入媛，皇后姊也。生額田大中彥皇子、大山守皇子、去來真稚皇子、大原皇女、澇來田皇女。【日本紀。】

　妃弟姬，皇后妹也。生阿倍皇女、淡路御原皇女、紀菟野皇女、三野郎女。【日本紀。○三野郎女據古事記。】

　妃宮主宅媛，【○古事記作宮主矢阿枝比賣。舊事紀做物部多遲麻女香室媛，或作山無媛。】和弭日觸使主女也。【日本紀、古事記。】帝幸近淡海，至木幡村，路見媛，悅之。問曰：「汝誰子？」媛對以父名。帝曰：「明日朕當往汝家。」媛歸語父，日觸清室以待。明日帝幸焉。日觸置酒奉饗。媛把盞獻之。帝喜作歌。【古事記。】遂納為妃。生皇太子菟道稚郎子、八田皇女、雌鳥皇女。【日本紀。】

　妃小甂媛，宅媛妹也。生菟道稚郎姬皇女。【日本紀。】

　妃弟姬，河派仲彥女也。【○古事記作咋俣長日子王女，息長真若中比賣。】生稚野毛二派皇子。【日本紀。】

　妃絲媛，【○古事記作絲井比賣。】櫻井田部男鉏妹也。【○古事記為島垂根女。】生隼總別皇子。【日本紀。】

　妃日向泉長媛，生大葉枝皇子、小葉枝皇子、幡日若郎女。【日本紀。○幡日若郎女據古事記。】

　妃兄媛，吉備武彥命女也。【○本書不載父名，說見皇子傳。】帝二十二年三月，幸難波，居大隅宮，適登高臺。兄媛侍焉，西望長歎。帝問曰：「汝何歎？」對曰：「妾近思父母，故歎爾。願暫歸省。」帝感其志許之。因使淡路御原海人八十人，艤舟送之。四月，發自大津，歸吉備。帝登臺遙望其舟，作歌曰：「淡路嶋阿波旎辭摩，いや二並び異椰敷多那羅弭，小豆嶋阿豆枳辭摩，いや二並び異椰敷多那羅弭，寄ろしき嶋嶋豫呂辭枳辭摩之魔，誰かた去れ放ちし攮伽多佐例阿羅智之，吉備なる妹を吉備那流伊慕塢，相見つるもの阿比瀰菟流慕能。」九月，帝遊獵淡淡路島，遂幸吉備。至葦守宮，時妃兄御友別獻食，其兄弟子孫皆為膳夫。帝大嘉焉，因割吉備國，封其子稻速別於川島縣，仲彥於上道縣，弟彥於三野縣，其兄浦凝別於苑縣，其弟鴨別於波區藝縣，特封兄媛以織部縣。【日本紀。】

　迦具漏媛，【○按景行帝妃有迦具漏媛，說見上。】生川原田郎女、玉郎女、忍坂大中比賣、登富志郎女、堅石王。【古事記。】


【仁德天皇】
　仁德磐之媛皇后，葛城襲津彥女也。帝二年三月，立為皇后。七年，帝為定葛城部。二十二年，帝欲納八田皇女為妃，作歌諭意于后。后答歌沮之。三十年九月，后將豐樂，【○將豐樂據古事記。】幸紀國熊野岬，採御綱葉。帝時其亡，召八田皇女納宮中。后還至難波，聞之大怒，投御綱葉於海，不肯下船。因名其處曰葉濟。【○古事記作御津前。】帝未知其情，幸大津以迎后。后徑溯江，自山背赴倭。【○古事記曰，太后未從木國還，水取司仕丁至難波大渡，遇倉女人，語曰：「天皇納八田若郎女，太后未知之乎？」倉女人告其言，太后恚恨，不肯還宮，沂堀江幸山代。按古事記稱后曰太后，蓋上世皇后、太后，稱謂未定。故古事記所載，凡尊天子之正嫡，概稱太后也。】帝使舍人鳥山諭后還宮。后不肯還，營宮山背筒城岡南而居焉。帝遣口持臣諭之，后默不答。口持臣日夜伏殿前，雨雪不去。其妹國依媛事后，見其狀而泣。后問其故。對曰：「今伏庭俟命者，妾兄也。雨雪不避，是以泣。」后曰：「告汝兄速還。吾意決矣。」十一月，帝欲見后，幸山背，至筒城宮喚后。后不出。帝作歌諭之。后使人奏曰：「陛下納八田皇女為妃。妾不欲與妃共事，故不敢見。」帝悵燃還。三十五年六月，后崩于筒城宮。三十七年十一月，葬那羅山。后生履中帝、住吉仲皇子、反正帝、允恭帝。帝初悅宮人桑田玖賀媛，然憚后妬，不敢召。出賜侍臣速待，玖賀媛拒速待曰：「妾寡居以終，何為君之妻？」帝命使媛與速待歸桑田，媛發病道死。【日本紀。】

　八田皇后，【○古事記作八田若郎女。】母宮主宅媛。初后母兄皇太子菟道稚郎子臨薨，託帝納宮。帝二十二年，欲納之以成太子之志，問磐之媛皇后。皇后不懌。及皇后幸紀國，帝納為妃。三十五年，磐之媛皇后崩。三十八年正月，立為皇后。【日本紀。】帝為定八田部。【古事記。】以后無子，詔侍臣物部大別連公定皇子代，賜后號為氏，以為氏造，改姓矢田部連公。履中帝即位，尊曰皇大后。【舊事紀。○古事記曰，天皇娶八田若郎女，又娶宇遲能若郎女，共無子。然諸書不載，故不取。】

　妃日向髮長媛，諸縣君牛諸井女也。初應神帝時，有人奏曰：「日向國有女子，名髮長媛。國色無雙。」應神帝遣使召至，居之桑津邑。帝時為皇子，見其美而悅之。應神帝知其意，欲以賜之。一日宴于後宮，召髮長媛侍席，指示帝，以歌諭意。帝大悅而答歌。既得髮長媛，寵幸殊渥。生大草香皇子、幡梭皇后。【○日本紀。○按本書應神紀一說曰，日向諸縣君牛致仕歸鄉，進其女髮長媛。比至播磨，譽田天皇偶獵于淡路島，麋鹿數十，泛海而來。天皇怪之，使人徃視。則皆人也，悉披鹿皮。問之，對曰：「髮長比賣至自日向，泊難波津。」大雀命聞其國色，謂建內宿禰約：「我欲得髮長比賣，請為奏天皇。」建內奏之。豐明宴日，天皇使髮長比賣執大御酒柏。因作歌，賜之大雀命。】


【履中天皇】
　履中草香幡梭皇后，一名橘姬。【日本紀。】又名，長日賣命，又名若日下命。仁德帝為定若日下部。【日本記。】帝納為妃，生中蒂皇后。帝六年正月，立為皇后。帝崩後，再為雄略皇后。【日本紀。】

　妃黑媛，葦田宿彌女也。帝元年七月，為皇妃。生市邊押羽皇子、御馬皇子、青海皇女。五年九月，薨。時帝方獵淡路島，空中有聲曰：「劍刀太子王也。」又曰：「鳥往來羽田之汝妹者，羽狹丹葬立往。」又曰：「狹名來田蔣津之命，羽狹丹葬立往也。」俄而訃至，帝大驚，即日迴架。十月，葬之。【○按本書，帝既除喪，未即位，欲聘羽田矢代宿禰女黑媛為妃，以住吉仲皇子為使。仲皇子姦之。事發覺，仲皇子伏誅。元年，立葦田宿禰女黑媛為皇妃。查二黑媛偶名同耳。然空中有聲，所謂羽田之汝妹者，蓋近於羽田矢代之義。矢代宿禰，武內子也。葦田宿禰，葛城襲津彥之子，而武內之孫也。出自不遠。且水鏡以仲皇子所姦黑媛為葦田宿禰女，疑一人也。】天皇以皇妃薨為神祟，訪求其咎。或告：「車持君在筑紫，悉校車持部，奪隸神戶者。」推問得實，責其罪停職。【日本紀。】

　嬪大姬郎姬、高鶴郎姬，共鯽魚磯別王女也。帝六年二月，並納為嬪。二嬪既入宮，恒懷悲嘆。帝聞而問之曰：「汝何嘆？」對曰：「妾兄鷲住王，為人強力輕捷，能超八尋屋。而出遊多日，不得面言。故嘆耳。」帝說其強力，遺使召之者再。不肯來，恒居於住吉邑，是為讚岐國造，及阿波腳咋別二族之始祖云。【日本紀。○按本書景行紀云，神櫛皇子，讚岐國造之始祖也。姓氏錄亦與此合。然則鯽魚磯別王，蓋神櫛皇子之後也。而其世次無所考，姑附于此。】


