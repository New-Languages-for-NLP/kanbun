【後嵯峨天皇】
　後嵯峨藤原中宮，諱姞子。太政大臣實氏長女也。【一代要記、歷代皇紀、女院小傳。○百鍊抄作嬉子，誤。】仁治三年四月，敘從三位。【女院小傳、百鍊抄。】六月，入宮為女御，時年十八。【增鏡、五代帝王物語、女院小傳。○平戶記為十九，誤。】風姿溫雅，有殊寵。【增鏡。】八月，立為中宮。【一代要記、歷代皇紀、女院小傳。】生後深草帝、【百鍊抄、增鏡、一代要記、歷代皇紀、帝王編年記、皇胤紹運錄。】恒尊親王、【尊卑分脈。】龜山帝、【百鍊抄、一代要記、皇胤紹運錄。】雅尊親王、貞良親王、月華門院。【皇胤紹運錄、女院小傳、後宮略傳。】寶治二年六月，上號約大宮院。【公卿補任、歷代皇紀、貴女抄、紹運要略。】帝崩後，薙髮為尼，【增鏡、女院小傳。】法名遍智覺。【女院小傳。】移居參議藤原實俊京極第。尋移禪林寺殿。【增鏡。】正應五年九月，崩，年六十八。【歷代皇紀、帝王編年記、女院小傳。】后貴寵兼渥，帝傳位後，相共供佛寫經，【增鏡、五代帝王物語。】每出遊必同車。母儀二帝，保全隆盈，豫樂從心，終始無憂。嘗置酒龜山殿，酒闌，后把杯謂龜山帝曰：「諺曰：『天子無父母。』然無妾侍先帝，則上豈踐十善之位哉。何無一曲以報？」龜山帝歌為壽。初後嵯峨帝臨崩，密遣命后，以欲傳位於龜山帝子孫之意。朝廷舊藏坂上田村麻呂之劍，傳為鎮國之保。至是又屬后，竊授之龜山帝。後深草帝由是不能無憾於后云。【增鏡。】
　更衣藤原氏，大炊助俊盛女也。【皇胤系圖。○更衣據增鏡。】稱二位局，生愷子內親王。【皇胤紹運錄、增鏡。】
　典侍平棟子，木工頭棟基女也。【皇胤紹運錄、帝王編年記、木工頭據平戶記。○增鏡、五代帝王物語，並作右中辨棟範女。】初入四條帝宮，為掌侍。敘從五位上，【平戶記。】稱兵衛內侍。【增鏡、百鍊抄、五代帝王物語。】在宮守劍璽，帝密幸之。【增鏡。】生宗尊親王。【一代要記、帝王編年記、皇胤紹運錄、東鑑。】帝即位，寵幸日渥。寬元三年二月，為典侍。【平戶記。】後敘三位，稱宰相三位。【增鏡。】宗尊為征夷大將軍。棟子方敘從二位，稱大納言二位局。【東鑑。】尋進從一位，【一代要記。】準三宮。【皇胤紹運錄、五代帝王物語、增鏡。】
　掌侍藤原氏，刑部卿孝時女也。稱勾當內侍。【尊卑分脈、增鏡。】後稱刑部卿局，【歷代皇紀、皇胤紹運錄、諸門跡譜、女院小傳、後宮略傳。】又稱後坊門局。【參取帝王編年記、尊卑分脈。】生覺助法親王、【諸門跡譜。】五條院，【帝王編年記。】及一皇女。【皇胤紹運錄。】
　御匣殿藤原氏，大政大臣公房女也。生省仁親王、忠助法親王。【諸門跡譜。○御匣殿據一代要記。○皇胤紹運錄，忠助母太政大臣良平女。】寶治元年，卒。【辨內侍日記。】
　藤原氏，太政大臣公經女也。敘從三位，【歷代皇紀、女院小傳。】稱大納言三位局。【皇胤紹運錄。】生慈助法親王、【諸門跡譜。】延政門院。【歷代皇紀、女院小傳、後宮略傳。】
　藤原氏，權大納言隆衡女也。敘從三位，稱按察三位局。生最助法親王。【諸門跡譜。○權大納言據尊卑分脈。】
　藤原氏，太政大臣兼房女也。生仁慧法親王。【皇胤紹運錄。○帝王編年記云，仁慧母藤原兼良女。按紹運錄一說，兼良女實法眼證圓女，則兼房之孫女也。】
　藤原氏，中納言能保女也。【皇胤紹運錄、諸門跡譜。】稱左衛門督局。【皇胤紹運錄。】生圓助法親王。【皇胤紹運錄、諸門跡譜。】
　藤原氏，權中納言實世女也。生淨助法親王。【一代要記。○皇胤紹運錄，實世作實通。帝王編年記曰，淨助母太政大臣公經女。朱門跡譜曰，藤原能保女。】
　源氏，不詳其父。從三位賴政曾孫也。生僧勝助。【皇胤紹運錄。】