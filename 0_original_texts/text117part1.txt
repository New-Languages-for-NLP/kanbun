長屋王，高市皇子長子也。【公卿補任、皇胤紹運錄。】慶雲初，敘正四位上。和銅二年，進從三位。養老二年，任大納言。五年，進從二位，拜右大臣，賜帶刀資人十人。元明帝不豫，召入託後事。尋賜稻十萬束四百斛。神龜元年，進正二位，轉左大臣。天平元年二月，漆部君足、中臣宮處東人譖曰：「長屋王私學左道，欲傾國家。」即夜遣使固三關，令式部卿藤原宇合、衛門佐佐味蟲麻呂、左衛士佐港島家道、右衛士佐紀佐比物等，將六衛兵圍長屋第。明日，遣一品舍人親王、新田部親王、大納言多治比池守、中納言藤原武智麻呂、右中辨小野牛養、少納言巨勢宿奈麻呂等，窮問賜自盡。【續日本紀。】年四十六。【公卿補任。○按懷風藻，為年五十四。未知孰是。○後拾遺往生傳曰，長屋王好佛法，製袈裟一千條，施唐名僧。今昔物語曰，天平元年二月，設大法會於元興寺，長屋王奉敕供養諸僧。有一沙彌，濫行乞飯。王撻碎其頭。人皆譏王。後有嫉王者，讒之曰：「王欲傾國家。」法會之日，行不善。帝大怒，遣兵圍王第。王仰藥而死。今考往生傳，其殺沙彌，蓋下胥所為，而嫉王者釀成讒說也。】夫人二品吉備內親王，子從四位下膳夫王、無位桑田王、葛木王、釣取王，皆自縊。收家中男女，繫左右衛士兵衛等府，遣使葬長屋及夫人於生馬山，敕曰：「吉備內親王無罪，宜准例葬，唯停鼓吹。其家令帳內，並從放免。長屋王因犯伏誅，雖准罪人，其葬事莫過儉薄。外從五位下上毛野宿奈麻呂等七人，坐與長屋交通處流。餘悉原免。」遣左大辨石川石足等，就長屋第鈴鹿王第，宣敕曰：「長屋王毘弟姊妹，子孫及妾，合緣坐者，不問男女，咸皆赦除。」於是，曲赦左右京大辟以下，并免緣長屋事徵發百姓雜徭。君足、東人，並敘外從五位下。又敕長屋弟姊妹男女見存者，預賜祿之例。東人後為右兵庫頭。有左兵庫少屬大伴子蟲，曾事長屋蒙恩遇。後十年，東人偶與子蟲圍碁，語及長屋事。子蟲憤詈，拔劍斬之。【續日本紀。○本書長屋王官位，寶字七年十月書左大臣正二位。寶龜五年十二月書左大臣從一位。蓋贈從一位，今無所考。】
　長屋賦詩詠歌，當時才士，多遊其門。【懷風藻、萬葉集。】初長屋之獲罪也，子男皆坐死。唯安宿王、黃文王、山背王，以藤原不比等外孫，得宥死。安宿王，天平中歷玄蕃頭、治部卿。勝寶中，為中務大輔，至正四位下，遷播磨守，兼內匠頭。寶字元年，安宿及黃文王，黨橘奈良麻呂。事覺，并妻子流佐渡。黃文拷掠杖死。安宿，寶龜四年，赦，賜姓高階真人。山背王，歷右大舍人頭、但馬守。告二兄預奈良麻呂事，廢帝褒授從三位，賜姓藤原，名弟貞。數年，兼坤宮大弼，至參議禮部卿。【續日本紀。】
　藤原廣嗣，式部卿宇合長子也。【續日本紀、松浦社本緣起。】生而魁偉，頭上肉角寸餘，博寬典籍，兼通佛教。武藝絕倫，練習兵法。其餘天文陰陽之書，管絃歌舞之技，咸究精微，以才能稱。【松浦社本緣起。】天平中，敘從五位下，為大養德守，遷太宰少貳。【續日本紀、松浦社本緣起。】時吉備真備研覈術數，好搜人情。見廣嗣，謂人曰：「此人必為世患。」【松浦社本緣起。】借玄昉，為僧正，居內道場，寵榮日盛，乖沙門業，時人惡之。【續日本紀。】屢稱說法，近侍藤原皇后，頗有醜聲聞於外。廣成請斥之。帝不納。【今昔物語、源平盛衰記。】妻有姿色，廣嗣赴任，留居京師。玄昉欲姦之。妻告之太宰府，廣嗣大怒，【松浦社本緣起。○本書曰，廣嗣速歸京師。京師人皆恐曰：「廣嗣天下才士，必有異圖。」今考續日本紀，無廣嗣歸京之文，故不取。】十二年八月上表，斥政事之得失，陳天地之災異，請除玄昉、真備。【續日本紀】曰：「臣聞：『天子有爭臣七人，不失天下。諸侯有爭臣五人，不失其國。』是故，三王御國，恐有過而不聞；五帝治世，懼忠言之不達。或懸旌進善，或置木召謗。伏惟陛卞，乃神乃聖，克文克武，重華放勛。何得間然，可謂黃河一清，幸逢聖運也。但聖人千慮，或有一失。小人道長，君子道消。上下倩隔，民不安堵。加以昊天告譴，嗟若丁寧。群臣上下，未聞極言。臣子之道，豈若斯哉。臣家開闢以來，及至今日，鼎食累世，冠蓋相連。恩賞超於呂霍，榮寵類於伊周。覆載之恩，死而不朽。豈如荊軻感一旦之恩，為燕報讎；張良思五世之寵，為韓滅秦而巳。雖觸龍鱗，不敢不陳。臣聞：『皇之不極，謂之不韙 ，時則昊天示變丁寧。 君上若改過修德，轉禍為福 。知而不改，天則罰之。』然則天平五年至十一年，并六箇歲，太白經天。案劉向『五紀論』曰：『太白少陰，弱不得專行。故以己未為界，未得經天而行。經天則晝見，其占為兵、為大臣、為民主，強國弱主，弱國強臣勝主。』此之攻占，可畏也。【○勝主上下，疑有脫文。攻字文意不通，蓋訛。】去天平十一年十一月二十七日，太白晝見，在心度，日正午時，見未申，上有芒角。最可畏之，禗在申日，【○禗字疑訛。】心為天王、海內主，故置積卒而衛己。五星極此度，而有變者，主者惡之。雖魏晉末代，君臣同牀時，未有太白少陰在心上而晝見也。天平十一年正月二十九日，災可畏。太史所知，故不復陳。二月二十九日夜半，地震蕭墻之內，又詳大史所奏，故不煩重。十二年二月，陰獸登樹，奪陽烏之巢。以『五行傳』按之，恐有賊人奪君位之象乎。臣愚一矣。【※其一。】讖記曰：「胡法滅國亡。頃者佛法漸頹，最可畏也。何則，結集正教之日，十地菩薩、四果聖人，咸集一處，告誓言。從此結集以後，一言一字，不得增減。然則增者失音，減者迷律。」傳內律教，禁斷著正五位色，而今僧正玄昉，恒著紫紱袈裟，一項違正法，令諸僧尼漸染邪道，豈如此乎。又諸如來三乘教中，未曾問流放僧侶制。僧尼有罪，即苦使耳。而今玄昉私制邪律，流放僧尼，內挾舐糠之心，外曜指鹿之威。佛法之賊，莫甚於此。又出家人者，離出國家，如牢獄；【○牢字上蓋脫一字。】棄捨妻兒，如著枷鏁。不得畜養奴婢牛馬、酤酒屠肉、耕作商買。而今玄昉，畜養奴婢，興作舍宅，聚積財寶，釀酒屠肉，作農商侶，一同白衣。法滅之漸彌扇，外道之跡頓起，一何悲哉。又出家人者，一切眾生大導師，故監制威儀，以導三有。又僧正者佛法綱紀，法之興廢，緣此一僧。然此僧無頭陀安居種種威儀，而香花飾身，愛著女色，宛如白衣。無戒有情，又十地菩薩，非肉眼之所能見。坐禪靜慮之處，非婬欲所緣之境。然詐說親身值遇十地菩薩，矯言身證坐禪道。昔聞大天汙穢正教，今見玄昉欲絕法綱，遂至令金身丈六佛眼流淚。矯下賤女子偽稱彌勒，豈非法滅之相哉。臣愚二矣。【※其二。】金光明最勝王經說曰：『由諸天護持，亦得名天子，三十三天主分力助人王。若王作非法，親近惡人，三十三天眾咸生忿怒心。天主不護念，餘天咸棄捨，國所重大臣，朽橫而身死。【○朽橫疑訛。】惡鬼來入國，疾疫遍流行。若有諂狂人，當失于國位。』由斯損王政，如象入花園。頃歲賢臣良將，零落殆盡，百姓死散，里社為墟，疾疫流行，殆無虛歲。嗟乎興廢之機，係此一時，可不恐哉。臣愚三矣。【※其三。】我聖朝之為國也，光宅日本，臨長安而並明，包括萬邦，對唐于以爭雄。但唐王恒云：『天無兩日，地無二主。無唐則日本，無日本則唐，豈有東帝、西帝者乎。』遂夾姦心，窺我上國者，歲既多也。蕞爾新羅，虎狼爾心，含會稽之恥，畜苟踐之怨，祈禱群望，構禍國家者，日亦久矣。北狄蝦夷、西戎華俗，狠性易亂，野心離馴。往古已來，中國有聖則後服，朝堂有變則先叛，其為俗也，子報父敵，孫酬祖怨。但以畏陛下之威武，服聖朝之文教，匿爪牙於毛中，羽翼於鱗下。【○鱗字蓋訛。】縱令朝堂有旰食之急，邊城有烽火之警，豈有忍父祖之宿怨，忘子孫之甘心哉。頃者賢臣已歿，良將多亡，四憐具聞，八表共識。當今之務，練習五兵，振威四海。光諍後實，災變或視。【○此間疑有脫誤。】能崇賢選士，撫慰萬邦，割卻庸租，簡易庶務，復八柱之已傾，張四維之將絕。然則遠肅近安，民豐國富。太平之基，華戎共欣，康哉之歌，朝野同音。豈可偃武棄備，將士解體，修徐偃之仁義，從蹈楚之詐謀乎。【○蹈字蓋訛。】兵法曰：『天下雖安，忘戰必危。』勿恃彼之不來，恃我之有備而待也。然解卻兵士，出賣牧馬，抑止射田，若斯事條，未見其可。臣愚四矣。【※其四。】玄昉掌中有通天之理，直達中指。傳聞唐相師曰：『當作天子。』玄昉竊負此言，覬覦位，熒惑陛下，欺詐后宮。讒間蕃屏之族，令朝廷無維城之固；放逐棟樑之家，令左右絕忠良之臣。屢出酷政，令天下積怨於陛下；舉動大役，令萬民疲弊於興作；偃武棄備，令國家忘戰；愛養死士，不吝萬金之資。所有行事，一同文種滅吳九衛。從五位上守右衛士督兼中宮亮近江守下道朝臣真吉備，邊鄙孺子，斗筲小人。遊學海外，尤習長短，有智有勇，有辯有權。口論山甫之遺風，意慕趙高之權謀。所謂有姦雄之客，口覆國之人也。亦作玄昉左翼。而陛下明德，臣熟視二盜，契為此目。雖陛下撫育，恩超同位，而進退周旋，猶如餓虎。先知二盜，必有大求。若不早除，恐貽噬臍之憂。太公曰：『渭水不寒，將成江河，兩葉弗去，將用斧柯。』夫視日月之光，不為明目；聽雷霆之動，不為聰耳。所謂上智者，居高堂之上，知日月之次序，見瓶水之中，知天下之寒暑。臣請賜尚方劍，芟夷二盜，省除苛政，以扶傾運。誅無忌而謝吳王，楚子故事；戮晁錯而賜七國，漢帝上策。臣愚五矣。【※其五。】臣聞：『鴟鴞山鳴，猶惜毀巢。』況乎我國家宗廟社稷，與日月競其照臨，與天壤齊其終始。然為玄昉姦賊、吉備凶豎所謀，豈不哀哉。忠臣義士，以何面目，戴天蹈地乎。廷屈師傅，朱雲高士，折檻匪罪，漢成明德，幸照盆下。臣愚忠所謂蒭蕘之言，聖人猶擇，天下幸甚。」表入不省。【松浦社本緣起。】
