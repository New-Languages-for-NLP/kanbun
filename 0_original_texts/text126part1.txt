藤原園人，中衛大將房前孫，大藏卿楓麻呂長子也。【公卿補任。】寶龜未，敘從五位下，為美濃介。天應元年，遷備中守。延曆初，歷少納言、右少辨、安藝、備後守，為太宰少貳。既而為豐後守，【續日本紀。】遷夭和守，入為右京大夫。所在著績，稱為良吏。百姓追思，為立生祠。稍遷治部大輔、右大辨、大藏卿，兼相模守。大同元年，轉宮內卿，拜權參議，遂為真。兼皇大弟傅，累授正四位下勳五等。為山陽道觀察使，【公卿補任。】奏曰：「西海道年中上都雜使，其數繁多。而此道疲弊，異於他境。檢察其由，率緣迎送無息，不得顧私。望請，西海道五位已上，自非秩滿解任者，不聽輙入京。」敕許之。【日本後紀、類聚三代格。】二年，又奏曰：「備前國解稱，書生等言，某等白丁課役之民，而長直公事，不顧私業。或久經京下，永防農業。或巡行部內，私費人馬。身勞不異郡司，榮祿還所無賴。伏望，特告官司，借貸正稅，各救窘乏。國司勘之，事有合矜，仍請使裁。使等商量，賞則招人，餌則聚魚。若不優矜，則部內公文，將託誰人。望請當道諸國，隨國大小，正稅一萬二千束已下，八千束已上，每年借貸，令自勸勉。」敕：「宜差量給之。若有未納，令國司填之，立為恒例。畿內七道諸國，亦宜准此。」【類聚三代格。】又上言：「播磨國內封戶巨多，多。運租之勞，於民為弊。加以，界近都下，雜月繁多，動用穀類，不足支用。不動之貯，只九萬斛。熟尋其原，由封戶之數多也。伏望減省春宮坊並諸寺封五百戶，移附東國，即收其租，以為不動。然則弊民斯息，貯物自積。」許之。【類聚國史。】三年，奏：「當道播磨、備中、備後、安藝、周防等五國，去延曆四年以降，二十四年已往，庸並雜穀等未進，其數不少，良由頻年不稔，人民彫弊也。今將追辨本色，國司則或死或替，幹濟難成。百姓則且病且飢，運進大難。伏望，未進之物，一收穎稻，混合正稅。庶於公無損，於私得便。但任觀察使以來，一依舊令辨進。」許之。【日本後紀、類聚國史。】是歲，轉民部卿，行北陸道事。【公卿補任。】四年，奏言：「伏按去四月二十八日詔書稱：『大辟已下，罪無輕重，常赦所不免，咸皆赦除。』者。非常之恩，率土幸賴。凡厥大小，誰不霑澤。方今當道諸國，損弊年久，公途難辨。當時宰吏，或有未進等雜物。檢怠則罪逢赦降，勘物則實在貧民。便付後任，還移前咎。相續催煩，輸轉不絕。准之事由，元非挾情。比之枉法，輕重自分。伏望，大同元年以來，調庸、雜米等未進者，官用有限，支料難乏。並須依數催進。自餘雜未納進之類，在恩詔之前者，悉從免除。庶使窮困人民，永忘舊歲之責；見任國司，頓絕前官之怠。」許之，京畿并諸國准之。【類聚國史。】累進正三位中納言。弘仁元年，轉大納言。【公卿補任。】奏言：「謹按去延曆十四年閨七月一日敕：『減諸國出舉正稅息利，率十束收利三束。』由茲觀之，矜百姓之罄乏，惜萌俗之弊衰也。大同之初，改張此例，更率十束，收利五束。爾來迄今，彫損滋甚，水旱疾疫，頃年相仍。僅賴今歲之豐稔，少慰先時之菜色。然而窮困之民，未得興復，備償之煩，當從輕尠。伏請諭定公廨及雜色稻出舉息利，始自今年，一依延曆十四年敕行之。庶令改重從輕，濟弊招益。」敕許之。二年奏言：「夫郡司有勞之胤，奕世相承。郡中百姓，長幼託心。臨事成務，實異他人。而偏取藝業，永絕譜第。用庸材之賤下，處門地之勞上。為政則物情不從，聽訟則決斷無伏。於公難濟，於私多患。伏請郡司之擬，先盡譜第。遂無其人，後及藝業。」詔曰：「應變設教，為政之要樞；商時制宜，濟民之本務。故堯舜異道，而天下歸仁；湯武殊治，而蒼生欣賴。朕還淳返朴之風，未覃下土；興滅繼絕之思，常切中襟。夫郡領者，難波朝庭置其職，有勞之人，世序其官。逮于延曆年中，偏取才良，永廢譜第。今省大納言正三位藤原朝臣園人奏，實得其理。宜依來奏。」明年，又奏：「夫量能授職，邦教攸先；訓俗宣風，郡司是寄。故任當其器，則庶績咸康，委失其才，則政治自亂。加以譜第之事，既復舊例，奕世相繼，義在象賢。是以國司簡定，銓擬言上。無賴之徒，不領銓擬之例。或身在京，爭第相告，抑退國選，遂奪其位。一民之志，未有推服，百里之任，何能可堪。臨事面墻，操刀傷錦。其之為弊，古今一揆。望請，銓擬郡司，一依國定。若選非其人，政績無驗，則署帳之官，咸解見任，永不敘用，以懲將來。」敕：「依奏。但主政帳，不在此限。」【類聚三代格。】三年，為右大臣。【公卿補任。】四年，奏：「念舊酬勞，賢哲遺訓；重生愛命，貴賤無殊。今天下之人，各有僕隸。平生之日，既役其力，病患之時，即出路邊。無人看養，遂至餓死。此之為弊，不可勝言。伏望，仰告京畿，早從禁止。庶令路傍無夭枉之鬼，天下多終命之人。」敕：「宜令加禁制。猶致違犯者，五位已上，注名奏之。六位已下，不論蔭贖，決杖一百。臺及職、國，知而不糾，及條令、坊長，國郡、鄰保，相庇不告，並與同罪。牓示要路，分明告知。」【類聚國史。】五年，進從二位。【公卿補任。】奏：「去大同二年，停正月二節。迄于三年，又廢三月節。大槩為省費也。今正月二節，復于舊例。九月節准三月。去弘仁三年已來，更加花宴。准之延曆，花宴獨餘。比之大同，四節更起。顧彼祿賜，庫貯罄乏。伏望，九日者，不入節會之例，須臨時擇定堪文藻者，下知所司。庶絕他人之望，省大藏之損。」又奏：「去延曆十年，車駕幸交野。此時，禁畿內國司獻物。而比年間，曾無遵行。國郡官司，非必其人。寄言貢獻，還煩百姓。不穩之譏，相續無息。伏望，自今以後，一切禁斷。但臣下之志，私有供進者，不在禁限。」【類聚國史。】又奏：「諸國所收官物，本倉色目，具注稅帳。而國司或非其人。便郡稻者，即充公廨，當土百姓，不得舉給，遠授他郡，徒疲往還。是以不便之處，物數有剩。至于交替，通計諸郡，名無闕失，實與帳違。積習成俗，其弊未改。出雲國最多此類。縱令甲郡應貯而納於乙處，狂賊作亂，還致失火，帳注全倉，物既煨燼。公家之損，莫過於斯。伏望，自今而後，下知諸國，依帳收納，甲乙之郡，不許通計。若本倉相違，准狀科處。庶令官家少損，黎民蒙濟。」並許之。【日本後、類聚國史、類聚三代格。】八年，奏：「依太政官延曆十八年四月十三日符：【○本書一作二十八日。】『畿內五國郡司，一居內考，率由近接都下。驅策殊甚，准於外國，不可同日。』今如此輩，未出身前，相競如林。既得考後，詐告病假。非啻闕棄郡務，誠是欺犯朝章。伏望，自今以後，有斯類者，國司勘實，一從還本。若有國司受彼請託，輒解卻者，准狀科附，不從寬典。庶遏姦源，以勵後進。」敕從之。【類聚三代格。】九年，薨，年六十三。【日本紀略、公卿補任。】帝甚悼惜，遣使監護喪事。【日本紀略。】贈正一位左大臣，【日本紀略、公卿補任。】稱山科大臣。【公卿補任。】嘗奉敕，與萬多親王撰姓氏錄。【姓氏錄序、日本紀略。】子濱主，【尊卑分脈。】從四位上安藝守。【續日本後紀。】
　藤原緒嗣，式部卿百川長子也。延曆七年，加冠殿上。其幞頭巾子，賜乘輿之所御。即授正六位上，補內舍人，賜劍，敕曰：「是汝父所獻也。汝父壽詞，于今未忘。每一思之，不覺淚下。今以賜汝，宜莫失焉。」尋賜封百五十戶。既而進從五位下，補侍從，為中衛少將。【續日本後紀。】十五年，兼常陸介、內廄頭，俄遷衛門佐。明年，兼內藏頭，【公卿補任。】轉衛門督，兼出雲守，為右衛士督。二十一年，行幸神泉苑，宴闌令緒嗣彈和琴。召右大臣神王，耳語良久，乃流涕。更召皇太子及親王，陪殿上。即詔曰：「微緒嗣之父，朕豈得踐帝位哉？雖知緒嗣年少為群下所怪，而其父元功，朕尚不忘。宜拜參議，以報宿恩。」神王奉敕，便起引唱。【續日本後紀。】乃拜參議，特賜別封百戶。十三年，兼山城守。【公卿補任。】明年，詔與菅野真道議政事得失。緒嗣曰：「方今天下所苦者，軍務土木。停此兩事，則百姓休息。」帝善之。【日本紀略。】大同中，為山陰道觀察使。【續日本後紀】俄遷畿內觀察使，【公卿補任。】兼左大便。尋兼刑部卿，遷東山道觀察使，兼陸奧出羽按察使。【續日本後紀。】奏曰：「國以民為本，民以食為命。而鎮兵三千八百人，一年糧料五十餘萬束。由此百姓糜弊，倉廩空虛。如無蓄積，何防非常。加以，往年每有征伐，必課軍糧於坂東。伏請，以坂東官稻，充陸奧公廨。以陸奧公廨，留收官庫。然則，公私得所，實愜便宜。」又奏：「陸奧國國司鎮官等，各以公廨作差，令舂米四千餘斛，雇人運送，以充年糧。雖因循年久，於法無據。但邊要之事，頗異中國。何者，苅田以北近郡稻支軍糧，信夫以南遠郡稻給公廨。其去國府二、三百里，於城柵七、八百里，事力之壘，不可舂運。若勘當停止，必致飢餓。請給舂運功，為例行之。」並許之。【類聚國史。】遷右兵衛、右衛門督，停按察使，歷近江、美濃守，遷宮內卿，兼河內守。弘仁八年，拜中納言，累進正三位民部卿。十二年，轉大納言。十三年，奏言：「臣昔忝陸奧出羽按察速，道經東山，略問百姓之苦。天下重役，莫過驛戶。夏月飲河，不顧產業；冬日履霜，常事遞送。雖寬免其庸徭，勤苦倍於平民。伏請諸國驛子，准書生例，每戶量給借貸稻二百束，兼擇驛下好田，混授一處。」許之。【類聚國史、類聚三代格。】明年，敘從二位，兼皇太子傅。【續日本後紀、公卿補任。】及淳和帝修大嘗，緒嗣與右大臣藤原冬嗣等，侍清涼殿奏曰：「聖主相續，大嘗頻御。天下騷動，人民多疲。然神事不得已。今年大嘗，須停餝省弊。」帝嘉之。冬嗣請令緒嗣檢校其事，許之。緒嗣亦請以中納言良岑安世、參議伴國道等為檢校，便以治部省廳為行事所。唯齋院卜筮定之：「宮內省為悠紀所，中務省為主基所。」權作屋用之。但齋場依例設於北野，凡玩好金銀刻鏤等飾，一切不用。標以賢木造之，用橘并綿類。書悠紀、主基著樹杪，以清素供神事耳。所用正稅，悠紀、主基各十萬，依國司之請，各減五萬。以從省約。又運悠紀、主基兩國雜物擔夫，各給路糧。【類聚國史。】天長二年，為右大臣，納封一千戶，以助國用。九年，為左大臣。【續日本後紀、日本紀略。】仁明帝即位，進正二位。弘仁以降，上表辭職者十餘，三朝優詔不許。至是，以衰邁不堪務，固辭乞骸骨，請減職封五百戶。亦不許。承和二年，賜攝津島上郡荒田三町。明年，請辭職，田職分、資人、雜色、考人、衛土，以助國用。不許。四年，歲飢，緒嗣上表曰：「臣年老病重，出入絕望。在床引日，既過一紀。臣竊見，天下官庫空罄，國用闕乏。況今年不稔，衣食共損。倉廩不實，何知禮節。天長之初，臣已上意見，奏言：『省不要之官，斷文華之費。』而臣今嬰疾，空積星霜。曠官之責，可謂其首。夫文章者，歷代不朽。豈口奏其言，久居其職哉？加以，陰陽不調，責在臣子。伏望，停不當之號，開賢德之進。然則天道無灾，自作中興。非敢逃天澤之榮、名餝之利。」不許。尋賜山城宇治郡公田若干。十年，屢上表乞骸骨。詔曰：「省表具之，深以悲感。朕自在大哀，荒襟迷繆。雖迫遺制，不能自勉。是以政無大小，聽于家宰。然則恩信之勤，須倍常日，託委之情，當在此時。而認意褫服，致誠懸車，前後累表，確乎不移。殆將依請，則具瞻之寄，闕之於國。縱不遂望，則高養之求，損之於公。畢景終宵，思服成疾。然義不在餝，信終歸誠。頻抑沖祈，恐永傷乃懷。故屈朕懇慕，申公謙退。望朝端而空座，辭台階以生塵。徘徊于此，心無所厝。但至道不限，大忠無終。公家之有無，王室之利害，而言之不諱，議而不盡，自後猶相累，幸勿金玉乃音。是乃所以相共終始之大望也。春寒，想強加飡，旨不多及。」【續日本後紀。】於是致仕。未幾，薨，年七十，【續日本後紀、公卿補任、一代要記。】稱山本大臣。帝遣使監護喪事，遺言不受。詔曰：「念功惟深，懷德即舊。惣天工之綱紀，為人臣之重望。況乎自朕幼冲，比翊王室。志同鷹隼，操均松筠。夫哀以悼往，榮以餝終。宜崇寵贈，用光幽壤。可贈從一位。」緒嗣曉達政術，國之利害，知無不言。但偏信先入之言，不容後說，以是得譏。【續日本後紀。】嘗與撰姓氏錄，【姓氏錄序。】及日本後紀。子家雄、【類聚國史。】春津。【三代實錄。】
　家雄，從四位上左兵衛督，天長中卒，年三十四。性清介，有家風。好典籍，兼善步射。人惜其未及執臺簡而早卒。【類聚國史。】