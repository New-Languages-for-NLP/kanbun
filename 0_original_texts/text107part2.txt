田道間守，【○按釋日本紀引天書作丹馬物果，果疑裹字訛。蓋丹馬物裹、田道間守，訓讀相通。】垂仁帝九十年，命遣常世國，求非時香菓。田道間守泛海度險，竟至常世國，得非時香菓八竿八縵而歸。實景行帝元年三月也。【○天書為二年。】時垂仁帝既崩，因奠香菓于山陵，【○奠香菓，參取天書。○古事記載，分菓半獻之太后。而據日本紀，日葉酢媛皇后先垂仁帝崩，故不取。】曰：「臣受命天朝，遠往絕域。萬里蹈浪，遙度弱水。夫常世國，神仙祕區，非世俗之所能到也。是以往來之間，自歷十年。豈期能凌波瀾，更向本土。幸賴威靈，僅得還來。而天皇既崩，不得復命！臣生何益！」乃拜山陵，號慟而絕。聞者莫不隕涕。【日本紀。】帝哀其忠誠，葬之伏見陵側。【釋日本紀引天書。】非時香菓，今所謂橘也。【日本紀。】
　五十跡手，天日槍之苗裔也。【釋日本紀引筑前風土記。○按本書云，高麗國意呂山，自天降來日桙之苗裔。據姓氏錄，絲井造，伊蘇志臣同祖，新羅天日槍命之後也。五十跡手，實號伊蘇志，則風土記雖有高麗國之文，然日桙即新羅天日槍，而其非別人明矣。】居筑紫伊覩縣。仲哀帝八年，親征熊襲，抵筑紫。五十跡手乘船，出迎于穴門引島，立五百枝賢木於舳艫。上枝掛八尺瓊，中枝掛白銅鏡，下枝掛十握劍而獻之。因奏曰：「臣所以獻之者，願天皇統御宇內，如八尺瓊之勾；照臨山海，如白銅鏡；提十握劍，以平天下矣。」帝嘉之。賜號伊蘇志。時人號其所居之地曰伊蘇國，後訛為伊覩。子孫世為伊覩縣主。【日本紀。】
　阿知使主，【○續日本紀、姓氏錄，或作阿知王。今從日本紀。】漢靈帝之曾孫也。及漢禪魏，因神牛教，出往帶方，得保帶瑞，其象類宮城，乃建國邑，保其民庶。後告父兄曰：「吾聞東國有聖主，盍往歸焉。若久居于此，則恐取覆滅。」【續日本紀延曆四年。】率子都加使主，女弟迀興德，及七姓十七縣人口，歸化。實應神帝二十年也。【日本紀。女弟迀興德、七姓，據續日本紀延曆四年。】詔賜高市郡檜前村而居焉。【續日本紀寶龜三年。】奏曰：「帶方男女皆有才藝。近者寓百濟、高麗之間，心懷猶豫，未知去就。請垂天恩，遣使召之。」帝敕使八腹氏召之，以為公民。諸國漢氏，其後也。【續日本紀延曆四年。】三十七年，奉詔與都加往吳，求縫工。先至高麗，請鄉導。高麗王使久禮波、久禮志二人導之抵吳，得兄媛、弟媛、吳織、穴織四女王。四十一年，歸到筑紫。胸形大神欲得之，阿知留兄媛而去。到攝津武庫，會帝崩，因獻三女於仁德帝。履中帝之為皇太子也，住吉仲皇子反，阿知與平群木菟告變，扶皇太子上馬而走。【日本紀。】皇太子即位，舉為藏官，而賜食地。【古事記。】
　酒君，百濟王某孫也。仁德朝，紀角使於百濟‧經理國郡疆場。酒君倨傲失禮，角怒讓百濟王。王懼，以鐵鎖縛酒君，附葛城襲津彥獻之。酒君既至，逃匿于石川錦織許呂斯家，乃紿言：「天皇既赦我，請寄汝而生活焉。」久之，帝赦其罪。依網屯倉阿弭古獲鷹，時人莫能識。阿弭古奇而獻之。帝召酒君問之。對曰：「百濟多此鳥，可以馴擾，亦能捕鼠。俗呼曰：『俱知。』」因命酒君養之。未幾得馴，酒君著絛繫鈴，臂之以獻。帝獵百鳥野試之，多獲雉，置鷹甘部，因稱養鷹之地曰鷹甘邑。【日本紀。】
　秦酒公，秦始皇後普洞王子也。曾祖曰功滿王，仲哀帝八年來歸，祖弓月君。【姓氏錄。○本書，秦酒公或作秦公宿禰酒，弓月君或作融通王。】應神帝十四年，自百濟來，奏曰：「臣以百二十縣人口歸化。【○姓氏錄作百二十七縣狛姓，或作二十七縣百姓。】而為新羅所梗塞，皆留加羅國。」帝乃命葛城襲津彥往召之。三年不還。再遣平群木菟等，率兵召之，竟以弓月人口，與襲津彥俱來。【日本紀。】弓月獻金銀玉帛諸珍寶。帝嘉之，賜大倭朝津間掖上之地以居焉。弓月有四子，曰真德王、曰普洞王、【○一作浦東君。】曰雲師王、曰武良王。仁德帝時，以諸秦兵分處諸郡，使養蠶織絹以貢。帝以其所獻絲綿絹充服御，因詔稱其柔軟溫煗，賜普洞王姓波陀。【姓氏錄。】酒事雄略帝，帝嘗敕木工鬬雞御田，始造樓閣，御田營樓．疾走如飛。有伊勢釆女，偶仰視而驚仆，富所捧御饌。帝疑御田有姦，付物部將刑之。酒侍坐，欲以琴聲諷帝，彈而歌曰：「神風の伊勢の柯武柯噬能伊制能，伊勢野の榮枝を伊制能奴能娑柯曳鳴，五百經る懸きて伊裒甫流柯枳底，其盡くるまでに志我都矩展麻泥爾，大君に飫裒秧瀰爾，堅く仕奉らむと柯柁俱都柯陪麻都羅武騰，我が命も倭我伊能致謀，長くもがといひし那我俱母鵝騰伊比志，工匠はや柁俱彌皤夜，あたら工匠はや阿柁羅陀俱彌皤夜。」帝感釋之。先是，秦氐分散不屬秦造，臣連等恣驅使之。酒時寵於帝。帝為下詔，聚其部屬一百八十種，以使統領焉。【○姓氏錄曰，時秦氏流徙，見在者十不存一。酒功請遣敕使檢括。帝遣小子部雷，率大隅阿多隼人等，搜索鳩集，得九十二部一段八千六百七十人。】酒乃率之蠶桑，而進庸調絹縑，充積殿前。因賜姓曰禹豆麻佐。【日本紀。○本書註一作禹豆麻佐。】取盈積有利之義。又敕使諸秦氏造大藏於宮側，納其貢物。是時始置大藏官員，以酒為長官。【姓氏錄。】
