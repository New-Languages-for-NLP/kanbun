小野妹子，天帶彥國押人命六世孫，米餅搗大使主命之後也。家于近江滋賀郡小野村，因為氏。【姓氏錄。○按皇胤紹運錄、系圖，以妹子為春日皇子之子，誤。】仕推古朝，位大禮。十五年，為遺隋使。鞍作福利為通事。隋人呼妹子曰蘇因高。居歲餘而還。煬帝使裴世清俱來報聘。路為百濟奪其答書。妹子歸以實奏。帝下群臣議其罪曰：「使人之職，雖死不可失節。何至失大國之書。罪當流刑。」帝敕曰：「勿輒罪之。朕為隋客恥焉。」置而不問。乃遣飾騎，迎世清於海石榴市勞之。及其歸國，朝廷復以妹子為大使，難波雄成為副使‧福利為通事，再聘于隋。明年九月，使事竣而歸。【日本紀。】位至大德冠。【姓氏錄、續日本紀。】
　子毛人，位小錦中。【續日本紀。○明曆中，山城一乘寺邑人發塚得石棺，中有一鐵版。鐫曰：「小野毛人朝臣之墓。」其下二行細書曰：「營造歲次丁丑年十二月上旬即葬。」其背曰：「飛鳥淨御原宮治天下天皇御朝，任大政官，兼刑部大卿，位大錦上。」今見在一乘寺。丁丑，即天武帝五年也。】毛人子毛野。
　小野毛野，持統朝，位直廣肆。九年，為遣新羅使。【日本紀。】文武朝，進直廣參，為筑紫大貳。與大伴安麻呂、粟田真人等，參議朝政。敘正四位上，為中務卿。和銅元年，任中納員。明年，敘從三位。七年，薨。【續日本紀。】
　坂合部石布，大彥命後也。其先允恭帝時，奉敕立國境之標，因賜姓坂合部連。【姓氏錄。○按坂合部或作境部。續日本紀，石布作石敷。日本紀齊明帝二年，作磐鍬。而下文及伊吉博德書皆作石布。並訓讀通。】石布，齊明帝二年，為遣高麗副使，尋敘小錦下。五年，為遣唐大使。【日本紀。】九月，至百濟南島，又浮海，遭逆風，漂著南海爾加委島，為島人所殺，東漢長、阿利麻、坂合部稻積等五人，奪賊船，逃至括州。州縣傳送至洛陽。【日本紀註引伊吉博得書。○按阿里麻等事，僅止于此。蓋至東京，隨附使津守連吉祥朝見，而日本紀不載，且其歸國亦無所考。】寶字元年，大政官奏：「小錦下坂合部宿彌石布，奉使唐國，飄著賊洲，橫斃可矜，依令下功。其功田六町，令傳其子。」【續日本紀。】
　津守吉祥，位大山下。齊明帝五年，為遣唐副使。【日本紀。】海中遭風，與大使坂合部石布相失。行一日夜，至會稽須岸山，東北風急。數日，至餘姚，留資裝於此。由陸路而進，至越州府。時高宗在東京，遂乘驛入東京。【日本紀註引伊吉博德書。】吉祥乃率所送蝦夷而朝。【日本紀註引難波男人書。】高宗問曰：「日本國天皇平安不？」對曰：「天地合德，自得平安。」又問：「執事卿等好在不？」曰：「天皇慈仁，亦得好在。」又問：「國內平安不？」曰：「治講天地，萬民無事。」高宗又問蝦夷地方風俗。吉祥敷陳詳悉。高宗善其對，面慰諭曰：「使人遠來辛苦，退在館裏，後更相見。」十一月，朔旦冬至，高宗受賀，蕃使悉朝，吉祥亦見，儀容最勝。既而，客館失火，又有讒者，由是得罪。尋下令曰：「來年將有事于海東，汝等倭客不得東歸。」遂幽于西京，困苦經年。【伊吉博德書。】吉祥遠孫，從五位下國基為住吉社神主。世其職，至于今。【系圖。】
　伊吉博德，齊明朝遣唐副使津守吉祥等在唐。別倭種韓智興、傔人西漢大麻呂讒我客。客等獲罪，唐已決流罪，流智興於三千里外，博德在客中，申辨其誣，因得免。時唐有百濟之役，遭幽西京。困苦經年，既而事平，得歸國。海中遭風，漂到耽羅島，率其王子阿波岐等九人而來。耽羅入貢，是為始。【日本紀註，引博德書。○別倭種三字，據日本紀白雉五年文。按本書不載博德名，註引博德書，今據之。其往來皆無所考。】當天智帝稱制，博德位小山下，護送百濟司馬法聰等。踰年而歸。大津皇子謀逆，博德黨之。持統帝宥而不問。後進務大貳，與直廣肆小野毛野等，使於新羅。【日本紀。】大寶中，賞與定律令功，賜田十町，封五十戶，敘從五位上。寶宇初，太政官奏，傳功田於子。【續日本紀。】
　粟田真人，其先出自天足國押人命。【姓氏錄。】真人好學，能屬文，進止有容。【新唐書日本傳。】天武朝授小錦下，進直大肄，請迴授父，不許。持統朝，為筑紫太宰，獻隼人一百七十四人，及布、牛皮、鹿皮若干枚，賞賜衣裳。【日本紀。】進直大貳。文武朝，與撰律令，為民部尚書。大寶元年，為遣唐執節使，改位號，敘正四位下，授節刀。至筑紫，風浪惡，不得發，歸京師。二年，參議朝政。尋再赴唐。至于楚州，有人來問曰：「何國使？」真人曰：「日本國使。此何州界？」曰：「是大周楚州鹽城縣也。」真人又問：「嚮稱大唐，何緣改號？」曰：「永淳二年，天皇太帝崩。皇太后登祚，稱聖神皇帝，國號大周。聞海東有大倭國，謂之君子國。人民豐樂，教行禮義。今見使人儀容閑麗，豈不信乎！」言畢而去。【續日本紀。】至長安，見武后。賜宴麟德殿，授司膳卿。真人冠進德冠，頂有華蘤四披，紫袍帛帶。唐廷稱其溫雅。【新唐書日本傳。】慶雲元年復命，上節刀，賜大倭田二十町，穀一千斛。二年，拜中納言，進從三位。和銅初，為太宰帥，尋進正三位。養老三年，薨。【續日本紀。】
　坂合部大分，右兵衛率。大寶初，為遣唐副使，留居於唐。養老中，隨多治比縣守而歸，授正五位下。【續日本紀。】
　鴨吉備麻呂，【○本書，鴨或作賀茂。音訓通。】刑都判事。大寶初，為遣唐中位。慶雲中以使絕域，賜 絁、綿、布、鍬、穀。和銅、養老間，歷下總守、玄蕃頭，為河內守，至從四位下，遷播磨守，管備前、美作、備中、淡路按察使。【續日本紀。】
　山上憶良，大寶初，為遣唐少錄。和銅末，至從五位下。靈龜中，為伯耆守。養老中，詔每退朝侍東宮。【續日本紀。】聖武朝，為筑前守。憶良屬文，善和歌。著歌林類聚。【萬葉集。】
　伊吉古麻呂，大寶初，從遣唐使如唐。慶雲中，賞勞賜絁、綿、布、鍬、穀。【○本書大寶元年、二年、慶雲元年，書遣唐使始末，不載古麻呂。而慶雲四年載與吉備麻呂同受賞。則如唐明矣。】天平初，至從五位上，為下野守。【續日本紀。】
　多治比縣守，左大臣島子也。慶雲中，敘從五位下。【○按本書和銅三年，書以從四位下多治比大縣守為宮內卿。推前後文，位階勿，且衍大字。疑錯簡，今不取。】靈龜初，進從四位下，為造宮卿，擢遣唐押使。養老元年，授節刀，赴唐。【○新唐書日本傳曰，開元初栗田復朝，請從諸儒授經。詔四門助教趙玄默，即鴻臚寺為師。獻大幅布為贄，悉賞物貿書以歸。其副朝臣仲滿，幕華不肯去。據續日本紀，栗田真人大寶二年如唐，慶雲元年歸，後不再往。唐書所載栗田者，蓋縣守也。養老元年，當唐開元五年，與所為開元初合。仲滿如唐，亦此時也。】玄宗賜朝服，逾年而歸。三年正月，縣守率副使以下，著唐服朝見。尋進正四 位下，為武藏守，管相模、上野、下野按察使，除播磨按察使。四年，陸奧蝦夷反，殺按察使上毛野廣人。縣守為持節征夷將軍，授節刀，討平之。明年，即授正四位上，凱旋為中務卿，【○按本書曰，征討陸奧蝦夷大隅薩摩隼人將軍已下，及蝦夷有功者、譯語人，授勳官有差。考前後文，蓋縣守亦預授勳之列，而無明文，故不書。】遷大宰大貳。天平元年，權為參議，進從三位，尋為民部卿。三年，以諸司推舉，擢參議，為山陽道鎮撫使。四年，拜中納言，為山陰道節度使，進正三位。九年，薨。【續日本紀。】年七十。【公卿補任。】弟，廣成。【續日本紀。】
　多治比廣成，和銅中，任下野守，為迎新羅使副將軍。養老中，遷越前守，管能登、越中、越後按察使。天平四年，為遣唐大使。五年，授節刀，赴唐。六年，將歸，值暴風，四船相失。逾月，廣成漂著多禰島。七年，歸京師，上節刀，敘正四位上。帝觀騎射於北松林，廣成率唐人奏唐樂、新羅樂，弄槍，又獻請益秦大麻呂問答六卷。九年，拜參議，陞中納言，從三位。十一年，薨。【續日本紀。】廣成好文學，善詩。【懷風藻。】初在唐，稱牡丹墀，子孫因用丹墀字。【三代實錄貞觀八年。○曲江集玄宗敕書，亦稱丹墀真人。】
　中臣名代，御食子曾孫。父島麻呂，小山中。【中臣系譜。】名代，天年初，敘從五位下。四年，為遣唐副使。明年，赴唐，【續日本紀。】遭風飄蕩南海，艱虞備至，僅得達唐。【曲江集玄宗敕書。】八年，齎玄宗書，率唐人皇東朝等三人，及波斯國人李密翳而歸。【○齎玄宗書據曲江集。】帝臨朝，授名代從四位下，為神祇伯。坐藤原廣嗣事，被流。【○本書失地名，今無所考。】踰年，召還復位。十七年卒。【續日本紀。】
　子鷹主，【系圖。】敘正六位上。寶字中，唐使沈惟岳等送高元度，至太宰府。朝廷將護送惟岳等，命遣唐使，敕造四船於安藝，鷹主為遣唐判官。船成至難波，一船膠泥破裂，因減使人，限兩船。賜鷹主從五位下，為大使，授節刀。至太宰府，風波簸蕩。敕放還惟等，召還鷹主等。鷹主歷肥前守、武部少卿，坐事削籍。寶龜中，復位，為大判事。延曆中，為鑄錢長官，進從五位上歷神祇大副、信濃守。【續日本紀。】子弟枚，伊賀守，從五位下。【系圖。】
　小野石根，太宰大貳老子也。寶字中，敘從五位下，歷南海道節度副使、長門守、造宮大輔。慶雲中，為近江介。寶龜中，任中衛少將，兼左中辨，轉中將，兼鑄錢長官，進從五位上。七年，遣唐大使佐伯今毛人等至肥前，以不得便風，歸京師。因罷副使大伴益立，以石根為副使。八年，兼播磨守。四月，今毛人病，敕石根持節先發，行大使事。敕曰：「大使今毛人，病重不堪進途，汝等至唐之日，彼若問無大使者，量事分疏。」石根著紫，猶稱副使，持節行事，一如前敕。九年正月，至長安。三月，見代宗於延英殿。及歸，代宗令內使趙寶英等俱來。十一月，風濤險惡，第一船破。石根、寶英等沒于海。明年，贈石根從四位下。【續日本紀。】
　小野滋野，寶龜中，為敕旨大丞，兼下總權介。六年，為遣唐判官。八年，赴唐。九年十月，還至肥前松浦郡橘浦，奏言：「臣滋野等，寶龜八年六月，候風入海。七月，與第一船同至揚州海陵縣。八月，至揚州大都督府。觀察使兼長史陳少游以祿山亂，館驛彫弊，限使人六十人入長安。十月，臣等八十五人發，行百餘里，得中書門下牒，樽節限二十人。臣等請加二十三人。持節副使小野石根，副使大神末足，准判官羽栗翼，錄事上毛野大川、韓國源等，凡四十三人，明年正月，至長安城。監使特勾當使院，禮待優厚，中使不絕，禮見於宣政殿。乃進國信。唐帝大喜，示群臣。三月，引見延英殿，所請皆許。賜宴宮中，賜物有差。四月，監使楊光耀宣敕云：『將遣中使趙寶英等，齎報信物，往日本。命揚州造船。卿等知之。』及拜辭，奏云：『本國海路遙遠，漂蕩不測。今中使云往，冒涉波濤。萬一顛躓，恐曠王命。敕朕有少信物，差寶英等押送。道義所在，不以為勞。』乃賜銀碗酒，以為餞。六月，至揚州，船未成。中使奏狀，寄乘臣等船。第一、第二船在揚子塘頭。第四船在楚州鹽城縣。九月，臣船得正南風，解纜行三日，忽遭逆風，船著沙上。損壞頗多，竭力修造。今月十六日，船浮入海。二十三日，至肥前松浦郡橘浦。唐客隨臣入朝，迎接祗供，一同蕃例。臣具牒太宰府，以令準擬。唐今天子廣平王，名迪，【○按代宗初名俶，蓋迪、俶音相近，當時傳聞，用迪字耳。】年五十三。太子雍王，名适。年號大曆，正當十三年。」敕令滋野等速入京師。初寶英等與小野石根乘第一船，沒于海。唯孫興進等與滋野共來。滋野敘從五位下，為豐前守。【續日本紀。】
　海上三狩，敏達帝之裔也。【姓氏錄。】初為諸王。勝寶中，賜姓。寶龜六年，為遣唐判官。明年，至肥前，不得風便。大使佐伯今毛人病歸京師。三狩等留府待期，時人善之。既而如唐。此歸漂著耽羅島，為島人所略留。敕遣太宰抄監下道長人於新羅，迎三狩。新羅求得三狩，隨長人歸。為太宰少貳。延曆中，至從五位上，歷兵部大輔、右中辨、造長岡宮使。【續日本紀。】子真直，延曆中，以宿怨殺父妾婢，下獄死。【類聚國史。】
　羽栗翼，山背乙訓郡人。寶龜六年，以佐伯今毛人為遣唐大使，翼為其錄事，尋改准判官，兼敕旨大丞，從副使小野石根赴唐。九年，還自唐。尋授從五位下。天應元年，奉敕至難波，鍊朴硝。延曆中，為丹波介，改內藥正，兼侍醫。又歷左京亮、內藏直助，至正五位下。【續日本紀。○本書寶字三年，以高元度為迎入唐大使，而不書判官、錄事。五年，元度自唐，授從五位上，而云其錄事羽栗翔，流河清所而不歸。歷考本書，翔出於此之外不再見。翔、翼字相近，蓋一人乎。然今無所考。】
　上毛野大川，寶龜中，為遣唐錄事，歸補大外記，兼山背守。延曆中，至從五位下，為主計頭。【續日本紀。】
　高原源，本姓韓國連，【續日本紀。】與物部同祖。其先某，武烈時，以使韓國，賜姓韓國。【姓氏錄。】源，寶龜中，為遣唐錄事，歸與海上三狩等，漂著耽羅島。三狩等為島人所抅，源率餘眾四十餘人而逃歸。延曆中，至外從五位下。上表曰：「臣等，物部大連苗裔。夫物部連等，各因居地行事，別為百八十氏。是以源等先祖鹽兒，以父祖奉使國名故，改為韓國連。則大連苗裔，是日本舊民，今號韓國，反似三韓之新來。至於唱導，每驚人聽。因地賜姓，古今通典。伏望改賜高原。」許之。【續日本紀。】
　布勢清直，寶龜中，歷少納言、武藏介。九年，為送唐客使，護唐客孫興進等赴唐。天應元年，歸。至正五位下，為兵部大輔。廷曆初，歷民部大輔、上總守。【續日本紀。】
　藤原葛野麻呂，大納言小黑麻呂長子也。【公卿補任。】延曆初，敘正六位上，進從五位下。尋歷陸奧介、少納言、右少辨，【續日本紀。】兼春宮亮，歷左右中辨，兼春宮大夫、伊豫守，遷右大辨，為太宰大貳。二十年，拜遣唐大使，兼越前守。【公卿補任。】臨發，宴餞殿上，一依漢儀。賜酒御牀下，作和歌優勞之。葛野麻呂感泣，左右無不嘆羨。賜御被三領、御衣一襲，金二百兩。辭見，受節刀。會暴風破船，不得進而還。【日本紀略。】二十三年，累進從四位上。【公卿補任。】又赴唐，宴餞殿上，作樂，賜寶琴一張。經十月，達長安，謁德宗於宣化殿。二十四年，還自唐，進從三位。大同元年，累歷參議，兼式部卿，為東海道觀察使，尋為中納言，進正三位，兼皇太弟傅。【公卿補任。】尚侍藥子之變，葛野麻呂嘗諫，上皇不納。事敗，帝以其與藥子有姻媾，欲抵重罪。多入鹿為證言，事遂寢。【類據國史。】尋遷民部卿。弘仁九年，薨。年六十四。【日本紀略、續日本紀。】子常嗣、【續日本後紀。】氏宗。【公卿補任。】
　藤原氏宗。氏宗，仁壽、齊衡間，任參議，補檢非違使別當，歷左近衛中將、左衛門督。【公卿補任。】貞觀中，敘從三位，進中納言，兼左近衛大將，轉權大納言。【三代實錄、公卿補任。】時詔參議以上，論時政得失。藤原良相、紀今守等，各上意見。久之不報。氏宗上疏請，擇其切要者以施行焉。頃之，轉左近衛大將。氏宗雅重藤原基經才器，表請讓大將。不許。歲餘，進正三位，為大納員，兼東宮傅。明年，拜右大臣。辭不許。乞割職封之半，且職分、資人，職田、季祿准大納言。優韶嘉之，唯聽割職封之半。十四年，薨。【三代實錄。】時年六十四。【公卿補任。○按本書又曰，延曆十四年生。據此推之，則年七十八。一書矛盾，未知孰是。】輟朝三日，贈正二位，遣參議在原行平等，齎敕書告身，就第宣賜。家人遵遺命不受。【日本紀略。】
　藤原常嗣。常嗣，少遊大學，涉獵史漢，諳誦文選，善屬文，兼能隸書。稟性明幹，威儀可稱。【續日本後紀。】弘仁十一年，任右京少進，遷藏人、式部大丞、敘從五位下，為下野守，不之任。留為東宮亮，遷右少辨。天長初，歷式部少輔，兼勘解由次官，坐事左降刑部少輔。既而補藏人頭，兼勘解由長官，任參議。九年，兼下野守、右大辨。承利元年，為遣唐持節大使，兼近江權守。明年，轉左大辨，餘官如故，累進正四位下。【續日本後紀、參取公卿補任。】三年，赴唐，假正二位，授節刀。帝御紫宸殿，賜宴，命五位以上，賦詩送之。常嗣進上壽，帝為舉盃，賜御衣、白絹、御被、砂金，極驩而罷。洋中遇風，其兩船漂泊。大宰府上言：「敕符慰之。」常嗣上表謝罪，竟不得進。朝旨因西上彫弊，判官以下，舟行還京師，大使、副使聽去留自便，常嗣還京。四年，任太宰權帥。明年三月，又赴唐。六年八月，歸朝。帝御紫宸殿，受報書，引常嗣近御坐，慰勞之，置酒殿上。常嗣具陳使狀及路中艱難。賜御被、御衣，敕曰：「」遣唐大使藤原常嗣，遠度海濤，歷涉殊苦。克竟使事，得報而還，可不嘉哉。其常嗣以下至水手，宜進冠位。判官正六位上藤原豐並，在唐身亡，朕甚愍惜，宜加褒典。授常嗣從三位，追贈豐並從五位上。自餘判官，準位有等。是歲，遭母喪。明年，敕起視事。尋薨，年四十五。當時相襲，中專對之選者，唯常嗣父子而已。【續日本後紀。】三子，興邦、文弘、葛覽。【尊卑分脈。】興邦，承和、齊衡間，累官為東宮亮。【文德實錄、三代實錄。】貞觀中，至從四位卞。【三代實錄。】文弘，從五位下，丹波守。葛覽，正六位上，日向守。【尊卑分脈。】