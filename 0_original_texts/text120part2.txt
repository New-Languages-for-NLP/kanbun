神護二年，敘從五位下，累官內外。延曆元年，任參議，進從三位，為式部卿。尋任中納言，敘正三位。帝甚親任之，常侍帷幄。中外機務，悉裁決焉。【續日本紀。】時帝方好遊幸，委政太子。太子以佐伯今毛人為參議，種繼以為不可，奏罷其職。太子自是深惡種繼，常欲除之。【水鏡。】初遷都長岡，種繼首建其議。四年，帝幸平城，種繼與右大臣藤原是公留守。【續日本紀。】大子時帝不在，潛使人伺種繼。【日本紀略、水鏡。】是時，新都草創，百司未就，匠手役夫，日夜兼作。種繼照炬催撿，賊自暗中射之。【續日本紀。】兩箭洞身。【日本紀略。】帝聞變，大驚。明日還宮，種繼既薨，年四十八。帝甚悼惜，贈正一位左大臣，授索其賊。【續日本紀。】捕獲左少辨大伴繼人、近衛伯耆桴麻呂、中衛牡鹿木積麻呂，及大伴竹良等。敕右大辨石川名足推問。桴麻呂先款曰：「主稅頭大伴真麻呂、大和大掾大伴夫子、春宮少進佐伯高成，及竹良等，遣桴麻呂與木積麻呂，射種繼。」繼人、高成等款曰：「大伴家持首造此謀。嘗白皇太子曰：『宜倡大伴、佐伯兩氏，以除種繼。』」鞠問餘黨，皆服。於是首惡繼人、高成、真麻呂、竹良等伏誅。縛桴麻呂、木積麻呂，告種繼柩，而斬之於山碕橋南。家持既沒，追削其官爵。自餘緣坐貶竄者甚多。詔聲其罪，布告百官。是日，廢皇太子。【日本紀略。】大同四年，贈太政大臣，【公卿補任、一代要記。】稱弘福院大臣。子山人、仲成、藤生、鬘麻呂、世嗣、【尊卑分脈。○按日本紀略、公卿補任，以仲成為第一子。類聚國史，以鬘麻呂為第二子，世嗣第四子。然山人、藤生等次序，他無所考。今姑從分脈。】湯守。【續日本紀。】山人，正五位下刑部卿。藤生，從五位下大隅守。【尊卑分脈。】鬘麻呂，桓武朗歷皇后宮大進、相模守，【續日本紀。】至從四位下。性闇劣，流湎酒色。徒以門望，歷職內外。弘仁初，卒。世嗣，延曆中，為大學頭。天長中，至從四位上。為人謙遜，不恥下問，恭謹接人。後守伊勢，會兄訃至，百里奔赴，尋卒。【類聚國史。】湯守有罪，除籍。延曆六年，賜姓井手宿禰。【續日本紀。○本書不載湯守官銜，今無所考。】
　藤原仲成，桓武、平城朝，累官至從四位上北陸道觀察使，兼右兵衛督，【日本紀略、公卿補任。○觀察使，據公卿補任。】任參議。【公卿補任。】性狼抗使酒，昭穆無次，有忤於心，不憚掣蹷。【日本後紀、日本紀略。】女弟藥子，為內侍專寵，仲成怙勢驕恣。王公宿德，多被凌辱，道路側目。即嵯峨帝即位，藥子勸上皇：「復位遷都。」仲成密助其謀。上皇惑而納其說，【日本後紀、日本紀略、水鏡。】以仲成為造宮使。【日本紀略。】人情恟懼。帝奪藥子職，囚仲成于右兵衛府，使左近衛將監紀清成、右近衛將曹住吉豐繼射殺之。初仲成娶民部大輔笠江人女，其姨有姿色，仲成欲強姦之。姨避匿佐味親王家。仲成入其家，大恣暴戾。及誅，聞者快之。【日本後紀、日本紀略。】
　大中臣清麻呂，本姓中臣，祭主可多能祜大連四世孫也。會祖國子，舒明帝時小德冠，前事奏官兼祭官。祖國足，孝德帝時為祭主。父意美麻呂，亦為祭主。【大中臣系圖。參取尊卑分脈。○按公卿補任一說、大鏡、吉田系圖，以意美麻呂為鎌足子，而大中臣系圖、藤原系圖，並曰，可多能祜三子，長御食子，次國子，次糠手子。御食子生鎌足，國子生國足，國足生意美麻呂。公卿補任本說又同，故今從之。】天智帝時，與鎌足同改賜姓藤原朝臣。【大中臣系圖。】文武帝以其奉神事，詔復舊牲。和銅申，任中納言，兼神祇伯，至正四位上。【續日本紀。】清麻呂相繼為祭主。天平中，為神祇大佑，兼式部大丞。【系圖。】敘從五位下，累遷神祇大副。丁母憂，不聽解任，既而遷尾張守。【續日本紀。丁母憂，據大中臣系圖。○系圖曰，天平十九年，以中臣益人為神祇大副，清麻呂遷尾張守。時太上天皇不豫，左大臣橘諸兄奏，不豫疑由祭主清麻呂遷外任乎。即以益人為相模守。今撿本史，不載益人為相模守，且清麻呂至勝寶六年，再為神祇大副。系圖所載，難取信。附以竢明矣。】勝寶中，進從五位上，復為神祇大副，補左中辦、文部大輔。寶字初，累進正五位上。六年，敘從四位下，侍中宮院，宣傳敕旨。是歲，拜參議，尋為左大辨，兼攝津大夫。【續日本紀。】八年，改神祇伯，【大中臣系圖。】進正四位下。【公卿補任。】神護元年，加勳四等，供奉大嘗事。詔曰：「神祇伯中臣清麻呂，其心如名，清慎勤恪，久奉神祇，朕有嘉焉。特授從三位。」景雲二年，拜中納言。明年六月，詔曰：「神語有言大中臣，而中臣清麻呂再為神祗官，供奉無失。是以，賜姓大中臣朝臣。」寶龜元年，進正三位，拜大納言。二年，兼東宮傅。左大臣藤原永手病，使清麻呂攝其職。未幾，拜右大臣，敘從二位，【續日本紀。】仍領祭主。【大中臣系圖。】及大嘗，奏神壽詞。賜絁六十匹。車駕幸其第，授正二位，妻正五位下，多治比古奈禰正五位上。【續日本紀。】清麻呂以衰老不堪詣大神宮，請讓祭主職於男子老。【大中臣系圖。】因以子老為神祇大副。【續日本紀、系圖。】既而再上表，請罷職。優詔不許。饗唐客於私第，賜綿三千屯。頃之，賜備前邑久郡荒田百餘町。桓武帝即位，又乞骸骨。許之。賜以几杖。清麻呂歷事數朝，為國耆老。朝儀國典，多所諳練。在官視事，老而匪懈。延曆七年，薨，年八十七。【續日本紀。】初中臣、忌部兩氏，同掌祀典，世所並稱。而忌部氏子孫衰微，唯中臣氏世其職云。【古語拾遺。】子繼麻呂、諸魚。
　大中臣淵魚，大同四年，以蔭敘從五位下。弘仁、天長間，歷神祇大副，為伯，至從四位上。立性謹密，諳練祀事，為祭主二十八年。承和十年，致仕家居，謝絕人事，優游卒歲。嘉祥三年，卒，年七十七。【續日本後紀。】
　大中臣正棟，諸魚孫也。父治知麻呂，從五位上備中守。正棟幼而警悟，孝順天至。遭父喪，殆至毀滅，服闋就學。以幹敏稱。弘仁末，擢為內舍人。尋喪二兄。正棟素有出塵之志，頻經家艱，觸事感動，遂披剃為僧，改名壹演，服膺金剛般若經，研精不倦。又受真言密教於真如親王。自是識業大進，去留任意，無所止住。嘗乘扁舟，隨波漂蕩，至河陽橋邊，遂寓水次。有一老嫗，推宅與壹演曰：「此地累世商賈之廛，逐魚鹽之利。願就中此建精舍以留住。」壹演將創基，鏟地得古佛像。帝聞而奇之，敕木工寮，營造堂宇，賜額相應寺。壹演聚黑土，築方丈壇，安置佛像。壇上忽變白，恰似塗粉。見者無不嗟嘆。壹演持咒，能除病患，帝甚重之。貞觀中，授權僧正。上表固辭，不允。既而罹疾，駕船浮水，奄然而逝。謚慈濟。【三代實錄。】
　大中臣國雄，正棟兄式部少丞良檝子也。【大中臣系圖。】幼而聰明，超越等倫。八歲喪父，事叔父壹演。及長，有操尚，性愛閑寂，好讀書，志在該通。壹演欲使之為僧，因改名定進，勸學經史。國雄從其言，負笈尋師，精勤強識，遂通九經、三史、老莊等書，隨扣而應。舉秀才，為文章得業生。未及試，擢授從五位下。【系圖裏書引延喜本系。】至祭主神祇大副。【系圖。】
　和氣清麻呂，備前藤野郡人也。【續日本紀。○按，宇佐託宣集曰，右京人。今考姓氏錄，亦以和氣氏載右京皇別，蓋皆據清麻呂貫，附京戶以後耳。】其先出自鐸石別命。鐸石別命曾孫弟彥王，應神帝時以軍功，賜吉備磐梨縣，因家焉。【日本紀、姓氏錄。○日本後紀、宇佐託宣集，磐梨縣作藤原縣。續日本紀曰，神龜三年，改備前藤原郡為藤野郡。景雲三年，以藤野郡為和氣郡。延曆七年，割和氣郡河西，建磐梨郡。據之則磐梨、藤原，其實一耳。】清麻呂舊姓磐梨別公，後改藤野別真人。【日本後紀、宇佐託宣集。】敘從六位上，為右兵衛少尉。神護中，授勳六等，改賜姓吉備藤野和氣真人，進從五位下，【續日本紀。】遷近衛將監，賜封五十戶。景雲三年，又改賜姓輔治能真人，為因幡員外介。清麻呂為人抗直。帝素敬宇佐神，如事生，其所憑語，無事不從。及寵僧道鏡為法王，太宰主神中臣習宜阿曾麻呂希旨矯奏：「八幡神教言：『令道鏡即皇位，則天下太平。』」於是，帝召清麻呂於御牀下曰：「昨夜夢，八幡神使來曰：『大神欲憑汝姊尼法均，有所言。』汝宜代法均往。」臨發，道鏡瞋目按劍，謂清麻呂曰：「大神欲使我即位。今所以請使者，蓋為此也。汝詣宇佐，奉神教，使我得所欲，則授汝太政大臣，委以國政。如違我言，則處重刑。」【續日本紀。參取宇佐託宣集。】時有路豐永，謂清麻呂曰：「道鏡登天位，吾何面目事之乎？吾將與二三子，從伯夷而游。」清麻呂誓死而往，詣神宮請教。【日本後紀、日本紀略、宇佐託宣集。】神憑語曰：「我國家開闢以來，君臣之分定矣。以臣為君，未之有也。天日嗣必立皇胤。無道之人，宜迅掃蕩。」清麻呂還奏如其言。道鏡大怒，解清麻呂本官，出為因幡員外介。未之任，追咎其姊法均矯神教，欺罔朝廷，改姓名別部穢麻呂，流于大隅。【續日本紀。】道鏡使人殺清麻呂於道，俄雷雨晦冥，受命者猶豫。會敕使來赦，參議藤原百川愍其忠烈，割備後封二十戶與之。【日本後紀、日本紀略、宇佐託宣集。】明年三月，清麻呂自謫所上書曰：「臣聞：『人臣之禮，盡忠無貳。戒命之道，泥肝不避。遣顯名於後代，流功業於無窮，斯則忠臣所以臨危致命，羲士所以忘身存節。』臣清麻呂再奉使宇佐大神宮，請問國家大事。大神之教，不合西命。【○按續日本紀，清麻呂奉使一回，次云再奉，未詳。】竊帷，信者國之寶，豈可顧身亡寶乎。又至尊至威，君之與神，誰敢乖正旨乎。故復命之日，敢陳真言。大神與西方不和，非唯今日，事具先奏。臣依神語，奏作文詳略二道，略本上西方，詳本獻御所。又嚮何曾麻呂語臣曰：『大神不和者，從前然矣。』若按前後奏狀，涇渭自分，神威由致。今臣畏罪不言，則恐非臣民之道，故略而陳之。去年奉敕：『昨夜夢，有大神使來曰：「欲見法均尼，有所附奏。」』叡慮以為，此必天位之事，差清麻呂代法均受教。臣敬畏戰慄，自顧任非己分，何能堪之。歸命佛神，結心貞信，荷重旨而履薄冰，引蹇足以臨深淵。既而祝曰：『臣是神之所召，至尊以代耳目。伏願立示靈異，顯答聖旨。』大神憑祝韓島勝與曾咩誡臣：『吾言莫令聞西方。』臣祝曰：『國家大事，臣難獨奏。』先獻憑語之狀，即作奏文二道。一藏神宮之前，一附使獻之。中有大事二條，外有小事一條。大事，一：『屏逐污濁之人。』二：『天之日繼，如人握鏡，正而莫倚。』小事：『官雖同殿須異，伏思非神明，誰得言之。如不從，則恐違神旨。』又臣獄中聞民語：『大神憑曰：「吾今遷於此大隅，當速立祠。」』海中造島神等，未得所依，亦宜立祠。今之所憑，事理當然。是以敢書腹心，謹奏。」【宇佐託宣集。】是歲，光仁帝踐祚，竄道鏡於下野，復清麻呂姓名，召還之。明年，復本位，為播磨員外介。【續日本紀。○和氣氏所竄清麻呂傳曰，初清麻呂之被竄也，腳痿不能起立。至是欲詣八幡宮，與病就路，過豐前宇佐郡楉田村，有野豬可三百，夾路前驅十許里。及拜宮，起坐復常。神憑語，賜神劍二口，神封綿八萬餘屯。乃頒宮斯以下，國中百姓面見之，莫不嘆異。】遷豐前守。先是，宇佐八幡官司等屢託神語，造為妖言，前後國司，一無所問。清麻呂與太宰府監典、主典各一人，卜部三人，詣神宮，灼龜卜神語實否，請府行黜陟。【宇佐託宣集。】既而清麻呂、廣蟲並賜姓和氣朝臣。【續日本紀。】清麻呂先塋在備前，遭貶竄後，人伐其木。及赦還，上疏陳狀。詔以清麻呂為美作、備前兩國造，高祖父佐波良已下，並贈國造。【日本後紀、宇佐託宣集。】天應元年，進從四位下。延曆中，為攝津大夫，敘從四位上，兼民部大輔、中宮大夫。奏言：「河內、攝津之界，鑿川築堤，自荒陵南導河內川，西通於海，則沃壤益廣，可以墾闢。」奏可，遣清麻呂，勾當其事。又奏：「備前和氣郡河西百姓一百七十餘人請曰：『己等舊赤坂、上道二郡東海之民也。神護二年，剖隸和氣郡。方今郡治在藤野鄉，有大河，每遭雨水，公私難通，河西屢闕公務。講河東依舊為和氣郡，河西建磐梨郡，其藤野驊家置於河西，以避水害，兼均勞逸。』」許之。尋進正四位下。【續日本紀。】時營長岡新都，十歲未成，所費不貲。清麻呂密奏請，託遊獵，相葛野地以遷都。【日本後紀。】十五年，進從三位。【公卿補任。】未幾，乞骸骨。不許，賜功田二十町，以傳子孫。十八年，薨，年六十七，贈正三位。清麻呂多所通曉，最明故事，撰民部省例二十卷。又奉中宮教，撰和氏譜上之。帝甚善之。嘗墾田一百町於備前，永為賑給之資。鄉民賴之。【日本後紀、宇佐託宣集。】子廣世、真網、仲世。【系圖。○仲世據文德實錄。】
　和氣廣世，起家補文章生。延曆中，坐事禁錮，遇赦除少判事。授從五位下，為式部少輔，【日本後紀、宇佐託宣集。】聽帶劍，【日本紀略。】為大學別當，請納私田二十町，為勸學料。定明經四科，會諸儒於大學，講論陰陽、藥經、大素等書。以大學南私宅置弘文院，藏書數千卷。以墾田四十町，永充學料，以終父志。【日本後紀、宇佐託宣集。】
　和氣真綱，少遊大學，頗涉史傳。弱冠，補文章生。弘仁、天長間，累官內外。承和七年，為參議。十三年，卒，年六十四。真綱，稟性敦厚，忠孝兼資。臨職執事，未嘗阿枉。法隆寺僧善愷告少納言登美直名犯法，太政官欲據實判，或援直名，反誣以為許容違法之訴。敕明法博士斷之。眾皆畏避，不敢正言。真綱慨然謂：「塵埃之路，行人掩目。枉判之場，孤直何益。不如去職，高尚其志。」因解官杜門，謝絕人事。尋卒，素歸佛乘。天台、真言兩宗之立，廣世、真網之力也。【續日本後紀。】本初清麻呂使宇佐，還欲立伽藍，安佛像經論，以助神威。遭竄不果。延曆中，私剏河內神願寺。帝敕為定額。後真綱為河內守，與弟仲世等請，相易高雄寺地，改號神護國祚真言寺，簡僧十四口，修密法沙彌十四口，轉讀守護國界主經調和風雨成熟五穀經等，晝夜不斷聲。七年，預得度，聽之。每年度一人，限一世。賜備前水田二十町為功田，以傳四世。【類聚國史。】真網罵少將時，剖俸出財，買攝津良貝以瞻士卒。一時賴之。【續日本後紀。】子貞典，為攝津、美作守。觀光，為佐渡守。【系圖。】
　貞典子時雨，潛心醫學，兼精針術。承平中，中試為醫博士。天曆中，為典藥頭。康保二年，卒，年六十七。和氣氏業醫，自時雨始。【系圖。】
　和氣仲世，年十九，舉文章生。大同初，為大學大允，終於從四位上播磨守。性至孝，奉公忠謹，每寢未嘗趾宮闕。初為近江介，所得俸祿，悉賑貧民。為彈正大弼，臺無南門，奏：「移中院西門以為臺門。」出私財，買近江高島郡田五町，充廚費，及為播磨守。清靜而化，民懷其惠。仁壽二年，卒。百姓慕之。子貞臣字和仁，【○系圖為真綱子。】幼喪母，哀戚過體。叔父真綱深愍之。弱冠從治部卿安倍吉人，受老莊，吉人奇知。為人聰敏質朴，不留意于雜藝，唯好圍碁。後入大學，研精不輟。承和中，舉秀才，補文章得業生，對策不第。數歲，拜大學大允，遷大內記，至從五位下。年三十七，卒于官。時人惜焉。【文德實錄。○文章得業生，據續日本紀。】