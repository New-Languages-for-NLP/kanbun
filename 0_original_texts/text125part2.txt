藤原助，少遊大學，頗涉史傳。弘仁末，歷少判事，為大學助。歷官內外。承和中，拜參議，遷治部卿，為左兵衛督。敘正四位下。性清直，不憚毀譽，廷臣為之跼蹐。仁壽三年，卒，年五十五。【文德實錄。】
　藤原松影，父星雄，刑部少輔，從五位下。松影，為人嚴正，鬚眉如畫。起家補內舍人。天長中，遷式部大丞。時東宮僚屬，妙選名流。松影風望風著，擢為少進。既而復式部大丞。朝會之日，源常有敕帶劍，式部省詰以未知詔旨，常愧赧而退。帝聞大怒，貶責本省官人，松影左轉彈正少忠。承和中，為遣唐使判官，兼山城權介。以母老辭判官，復為式部大丞，出為丹波介。頃之，又為式部大丞，授從五位下，任左少辨，累歷中務、治部少輔、出雲、山城等守。齊衡二年，卒，年五十七。松影四入式部，諳練故事，其進止容儀，得於天性。後為式部者，皆以為模楷焉。【文德實錄。】
　藤原諸葛，右大臣三守孫。父有統，侍從從五位下。諸葛，承和中，為但馬介，補藏人。【公卿補任。】仁壽、齊衡間，授從五位下，為加賀權介。【文德實錄、公卿補任。】貞觀中，歷中務少輔、少納言、兵部大輔、【三代實錄。】藏人頭。【公卿補任。】為左近衛權中將。元慶中，拜參議，尋兼右衛門督，敘正四位下。【三代實錄。】太政大臣基經欲廢陽成帝，會公卿議之。諸卿相顧，莫敢發言。諸葛瞋目按劍曰：「今日之事，宜隨太政大臣處分。有敢違者斬！」議遂決。【玉海承安二年。】寬平三年，敘從三位，拜中納言。七年，上表致仕。是歲，薨，年七十。【公卿補任。】
　子玄上，【公卿補任。】工和歌，【尊卑分脈。】善彈琵琶。【江談抄、尊卑分脈。】延喜中，至參議從三位，兼刑部卿。【公卿補任。】
