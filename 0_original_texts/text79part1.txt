【朱雀天皇】
　朱雀女御熙子女王，文獻太子女也。【日本紀略、一代要記、中右記大治五年。】投正四位下。【一代要記。】承平七年，為女御。【日本紀略、一代要記。】天曆四年，生昌子內親王。【皇胤紹運錄、中右記大治五年。天曆四年據類聚符宣抄。】敘從三位。【一代要記。】尋薨，稱王女御。【榮華物語。○熙子薨年不詳。按昌子內親王長保元年卒，年五十，則以天曆四年生。而本書云昌子三歲而熙子薨。據此推之，熙子蓋以天曆六年薨也。然他無明文，故不取。】
　女御藤原慶子，太政大臣實賴女也。【日本紀略、大鏡裏書、一代要記。】授正五位下。【一代要記。】天慶四年，為女御。【日本紀略、一代要記。】天曆五年十月，卒。【一代要記、李部王記。】

【村上天皇】
　村上藤原皇后，諱安子。右大臣師輔女也。【日本紀略、一代要記、大鏡。】帝為親王，納之。及居儲宮，以皇太弟妃，授從五位上。登祚，為女御，授從四位下。累遷從三位。天曆四年，進從二位。【大鏡裏書引村上御記。】天德元年四月，置酒飛香舍，賀帥輔壽五十。帝臨御宴樂，賜物有差。【日本紀略。】二年十月，為皇后。【日本紀略、一代要記、大鏡裏書引村上御記。】四年，以父喪‧出居兄伊尹第。【日本紀略。】康保元年四月，產選子於主殿寮。數日崩，年三十八。【日本紀略、大鏡裏書引村上御記。○按扶桑略記作三十五，誤。】葬愛宕郡東南野，【日本紀略。○本書一說作神樂岡西北。】稱中宇治陵。置國忌齋於西寺，列荷前幣。【江家次第。】后生冷泉帝、圓融帝、為平親王、承子內親王、輔子內親王、資子內親王、選子內親王。【皇胤紹運錄、大鏡、榮華物語、中右記大治五年。】初后生皇女，未有男子。師輔祈鹿島神。未幾，生冷泉帝。【左經記長元七年引九條殿記。】冷泉帝踐祚，贈后母從三位藤原盛子正一位，【日本紀略。】追尊后曰皇太后。圓融帝受禪，贈太皇太后。【大鏡裏書。】
　后最敦友弟，能通下情，妃嬪婢妾，皆得歡心。及崩，中外哀惜。帝屢問政事，后務匡救贊，除人所疾苦，而慫恿其所欲。帝亦憚之，無言不聽。然性頗嫉妒，時女御藤原芳子新獲寵，居飛香舍，與后所居弘徽殿鄰。后穴壁窺之。容貌絕美。妒心彌熾，碎土器自穴中擲之。帝適見之，大怒。以謂是后兄弟教后為之，因責伊尹等還家。后大怨怒，請帝而詣宮，乞宥伊尹等。帝不許而起。后牽衣留之。帝不得已從之。后崩後，芳子寵弛。帝念后，深悔遇之薄也。【大鏡。】
　女御藤原述子，太政大臣實賴第二女也。【尊卑分脈。○一代要記、歷代皇記，為三女。】帝在東官，納之。及即位，為女御。【一代要記。】天曆元年，有身。患疱瘡，墮胎，卒于東三條第，年十五。【日本紀略。】稱弘徽殿女御。【日本紀略。○尊卑分脈，作四條御息所。】及葬，遣使贈從四位上。【日本紀略、一代要記。】
　女御徽子女王，式部卿重明親王女也。【日本紀略、一代要記、皇胤紹運錄、齋宮記。】承平六年，為齋宮。天慶八年，遭母喪，罷歸。【日本紀略。】天曆元年，納掖庭。【一代要記、大鏡裏書。】三年，為女御。【日本紀略、一代要記。】五年，授從四位下。應和二年，進從四位上。【大鏡裏書。】生規子內親王。【榮華物語。】又生一皇子，夭。【日本紀略。】寬和元年，卒，年五十七。【大鏡裏書。】稱齋宮女御，【大鏡、皇胤紹運錄。】又稱承香殿女御。【大鏡。】女王最善和歌，【皇胤紹運錄。】嘗居長岡別墅，帝賜歌慰問，女王奉和。時人謂：「有欲居坤位之意。」女王恥之，乃削其稿。【十訓抄。】
　女御莊子女王，中務卿代明親王女也。【一代要記、歷代皇紀、皇胤紹運錄。】授從四位上。天曆四年。為女御。【一代要記。】生具平親王、樂子內親王。【榮華物語、皇胤紹運錄、皇胤系圖。】及帝崩，為尼。寬弘五年七月，卒。【日本紀略、一代要記。】年七十八。【一代要記。】稱麗景殿女御。【榮華物語。】
　女御藤原芳子，左大臣師尹女也。【大鏡、日本紀略、尊卑分脈。】天德二年，為女御。生昌平親王、永 平親王。【皇胤系圖、一代要記。】容貌絕艷，髮鬒而長‧上車其未尚委柱下。【大鏡。】初在家學琴書，諳誦古今集。帝親試之。以棊子為籌，終篇無一錯誤。帝大異之。【大鏡，參取枕草子。】帝妙彈箏，芳子悉得指法。【大鏡、榮華物語。】三年，敘正五位下。【日本紀略、九曆。】後進從四位下。【日本紀略。】帝甚寵之，為皇后所妒媢。末年寵稍衰。【大鏡。】康保四年七月，卒。【日本紀略、一代要記、山槐記治承二年。】稱宣耀殿女御。【大鏡、榮華物語、枕草子。】
　更衣源計子，中納言庶明女也。【歷代皇紀、皇胤紹運錄、皇胤系圖。】頗有才識。一日，帝作歌曰：「逢坂も阿布佐加茂，果ては波底波往來の由岐岐能，關もゐず世基母為受，尋ねて訪ひ來多豆禰氐斗比古，來なば歸さじ岐奈波加陪佐餌。」蓋隱語也，示諸官人以試之。皆不能解。【榮華物語、十訓抄。】或以為被召，至有盛飾而進者。【榮華物語。】獨計子曉其意，獻薰衣香。帝嘉其敏慧。【榮華物語、十訓抄。○浦木按，是歌者，取各段首尾之字，是為「合あはせ薰物少たきものすこし。」】計子勸帝，令源順等訓解萬葉集。【十訓抄。】生理子內親王、盛子內親王。【皇胤紹運錄、榮華物語。】稱廣幡御息所。【榮華物語、十訓抄、皇胤系圖。○按寶物集云，後出嫁左大臣藤原顯光。據一代要記、皇胤紹運錄、皇胤系圖，嫁顯光者盛子也。】
　更衣藤原祐姬，大納言元方女也。【一代要記、歷代皇紀、皇胤系圖。○按皇胤紹運錄，祐姬作元子。】為更衣。【日本紀略、皇胤紹運錄。○按榮華物語，或稱女御，或稱御息所。】生廣平親王、【皇胤紹運錄、榮華物語。】緝子內親王。【皇胤紹運錄。】時帝未有嗣，及廣平親王生，祐姬及元方密喜，以謂其為儲貳。既而冷泉帝生，尋為東宮。父子大失望，元方遂以憂死。【榮華物語。】世謂冷泉帝得狂疾、華山帝出家、三條帝失明，皆元方祟之所為也。【神皇正統記。】及帝崩，為尼。【日本紀略。】
　更衣藤原正妃，左大臣在衡女也。【一代要記、歷代皇紀、皇胤紹運錄、皇胤系圖。】授正五位下。【日本紀略。】生致平親王、昭平親王、保子內親王。【一代要記、皇胤紹運錄、皇胤系圖、榮華物語。】正妃素無殊寵，然以多子恩遇，始終不衰。【榮華物語。】康保四年七月，卒。【日本紀略。】稱按察御息所。【榮華物語。】
　尚侍藤原登子，皇后同母妹也。【尊卑分脈、一代要記、大鏡裏書。】初為帝兄重明親王繼室，以皇后故，出入宮中。帝見悅之，請后私焉。后初為掩匿。【榮華物語、大鏡。】後帝數召入宮中，后稍不懌。及親王薨，帝心喜欲納之，然憚后不果。后崩僅踰月，帝數通書。登子憚物議，不肯應命。帝敕伊尹等促之，命內藏司給其資。遂召居登華殿，專寵幸。妃嬪希復進御。后及親王之侍女皆怨忿，謂：「后崩、親王薨，其咒詛之所致也。」帝常歡狎，至晝不出臥內。帝為治休明，至是政事頗廢，中外惜之。藤原實賴嘆曰：「帝德足垂後世，而以是壞之。惜哉！」帝欲立登子為后，然以前有子，不得策立。【榮華物語。】圓融帝受禪，敘從四位上，【○日本紀略，作從五位上。今從大鏡裏書、一代要記。】為尚侍。【○大鏡、榮華物語云，村上帝在日，為尚侍。今從日本紀略、大鏡裏書。】天祿元年，敘從三位。天延元年，進從二位。【大鏡裏書。】三年，薨。【日本紀略、大鏡裏書。】稱貞觀殿尚侍。【大鏡。○按榮華物語系圖云，稱登華殿尚侍。未知孰是。】

【冷泉天皇】
　冷泉皇后，諱昌子。朱雀帝女也。【日本紀略。】天曆四年，為內親王。時年一歲。【類聚符宣抄。】應和元年，笄於承香殿，授三品。帝親書位記賜之。【日本紀略。】初后幼失恃，朱雀帝唯一女，鍾愛最甚，每御其為后。皇女冊立，近古無例。【榮華物語。】然以無皇子，欲皇女遺種。臨崩，作歌寓意。【大鏡。】村上帝知之。及東宮加元服，群貴皆冀納女。村上帝特敕為納之。【榮華物語。】及帝登祚，立為皇后。【日本紀略、扶桑略記、榮華物語。】帝有心疾，后多出居別宮。【榮華物語。】天延元年，為皇太后。【日本紀略、扶桑略記、榮華物語。】寬和元年，后創觀音院于比叡山，自往供養。【日本紀略、扶桑略記。○比叡山據略記。】二年，為太皇太后。【日本紀略、一代要記。。】長保元年十二月，崩于權大進橘道貞三條家，【日本紀略。】年五十。【小右記、扶桑略記、一代要記、帝王編年記。○按日本紀略作五十五，誤。】稱三條太皇大后，【榮華物語。】又稱觀音院太后。【中右記大治二年。】親書遺令，條具後事，一從儉薄。葬于觀音院。【小右記、日本紀略、扶桑略記。】
　藤原皇后，諱懷子。太政大臣伊尹女也。【榮華物語、大鏡、皇胤紹運錄、一代要記。】安和元年，入內。【榮華物語。】康保四年，為女御，【日本紀略、大鏡裏書】授從四位下。【大鏡裏書。】天延二年，進從二位。【日本紀略、大鏡裏書。】三年四月，薨，年三十一。【○日本紀略作三十。今從大鏡裏書、歷代皇記。】生華山帝、宗子內親王、尊子內親王。【榮華物語、皇胤紹運錄。】華山帝立，追尊曰皇太后，國忌山陵，一遵舊典。【日本紀略、中右記嘉承二年。】初后薨，華山帝尚幼，后母惠子女王鞠育甚至。及即位，敕曰：「漢武即位，臧兒遇封，眇代之恒規，前史之令典也。朕外祖母王氏，禮法在心，閨闈垂範。朕當幼日，早喪先妣，祖母視朕亦猶子，朕報祖母未如親。其授邑土三百戶，并年爵內外官三分等，聊為湯沐之資，兼與役從之輩。」【本朝文粹。】
　藤原皇后，諱超子。關白兼家女也。【大鏡、榮華物語、皇胤紹運錄、一代要記。】安和元年，入內，為御匣殿。【○按榮華物語，以入內為帝讓位後事，誤矣。】與姑怤子同為女御。【日本紀略。】授從四位下。【大鏡裏書。○日本紀略作從四位上。】時兼家藏人頭，父未為公卿，而女為女御，自此始。【一代要記。】生三條帝、為尊親王、敦道親王、光子內親王。【日本紀略、皇胤紹運錄、皇胤系圖。】天元五年正月，諸兄弟來會守庚申，女御憑几而睡，達旦不寤，就見則逝。【榮華物語。】自此，其族不令女子守庚申。【古事談。】三條帝即位，追尊為皇太后，【日本紀略、中右記嘉承二年。】詔曰：「至德要道之訓，孝行長存。三傳一旨之文，母儀是貴。誠知，仁義之基，莫大於孝。嗚呼哀哉！朕之先妣，當少日而乖恩愛。耳悲故老之言，臨長年而知哀傷，心切疇昔之思。歲月雖舊，戀慕如新。嘗無助天下於內詔之日‧今變墳松於椒房之風。其以所生藤原氏為皇太后。國忌、山陵，一如舊典。」【小右記。】
　女御藤原怤子，右大臣師輔女也。【大鏡、一代要記、歷代皇紀。】村上皇后同母妹也。【大鏡裏書。】帝在東宮，納為御息所，【大鏡、尊卑分脈。】授從四位下。【日本紀略。】安和元年，為女御，【日本紀略。】進正四位下。【日本紀略。】天元五年，為尚侍，陞從三位。【日本紀略、一代要記。】寬和中，至正三位。永祚元年，為尼。【一代要記。】
