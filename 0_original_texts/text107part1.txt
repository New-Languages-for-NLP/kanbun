彥國葺，孝昭皇子天足彥國押人命三世孫也。【姓氏錄。○本書或作四世。】崇神帝十年，武埴安彥與妻吾田媛謀反。埴安彥從山背，吾田媛從大坂，分道入襲帝京。帝命彥國葺及大彥命，討埴安彥。彥國葺與埴安彥，隔輪韓河而軍。埴安彥臨河，遙謂彥國葺曰：「汝何故率軍而來？」曰：「汝逆天無道，欲傾王室，故奉皇命來討。」埴安彥彎弓射之，不中。彥國葺射中埴安彥胸斃之。其眾大潰，斬獲過半。垂仁朝，為大夫。【日本紀。】子曰，大口納命。大口納子曰，難波宿禰。難波子曰，大矢田宿禰。大矢田從神功皇后征新羅，凱旋之日，留為鎮守將軍。娶其國王猶榻女，生二女。【姓氏錄。】彥國葺有三孫，【○本書不載父名。】曰，大直侶宇命。成務帝時，為額田國造。曰，八千足尼。景行帝時，為吉備穴國造。【舊事紀。】曰，鹽乘津彥。勇敢多力，頭上有贅三岐，長五寸，如松樹，因號松樹君。崇神帝時，任那國奏曰：「臣國東北有三已汶地，地方三百里，民庶富饒。新羅欲得之。兵戈相尋，民不聊生。請遣一將軍，以取此地。」帝大悅，敕群卿選將帥。群議推鹽乘津彥。帝即令往鎮守之，其國謂宰為吉，故苗裔以吉為氏。【姓氏錄。】
　難波根子武振熊。【○按本書及古事記，並書和珥臣祖難波根子武振熊。今據姓氏錄，和邇部，天足彥國押人命三世孫彥國葺命之後也。一云，彥姥津命三世孫難波宿禰之後也。本書及古事記亦以彥國葺為和珥臣之遠祖，則難波根子蓋與難波宿禰同人，或其子也，今不可詳考，因附于此。】忍熊皇子之亂，武振熊與武內宿彌率兵擊殲之。仁德帝六十五年，飛驒有宿儺者，前後二面，四手四足，無膕及踵，輕捷多力，左右佩劍，前後共射，恃力拒命，掠略人民。武振熊奉敕誅之。【日本紀。○按本書神功紀，書武振熊，自忍熊之亂至是，其間相距一百七十年，似非一人。然古事記擊忍熊王時，亦書難波根子武振熊。實是一人也。】
　野見宿禰，出雲人。【日本紀。】天穗日命十四世孫也。【續日本紀天應元年、姓氏錄。】以勇力聞。垂仁朝，當麻邑有當麻蹶速，勇悍多力，能毀角申鉤。恒語眾曰：「求之四力，豈有抗我力者乎。安要遇強力者，以死決勝負。」帝聞之，問群臣曰：「當麻蹴速天下力士也。當世有能敵之者乎？」或薦野見宿禰。帝即日遣使召之。野見至，乃命角力，各舉足相蹶。野見蹋其脅骨及其腰而折之，蹶速遂死。乃以蹶速之地，悉賜野見，由是其邑有腰折田。野見留仕朝廷。三十二年，皇后日葉酢姬崩，葬有日矣。先是，帝禁殉死。至此使群臣議皇后葬儀。野見進曰：「凡陵墓埋立生人，誠不仁也，非所以示後也。臣願以便宜從事。」乃召出雲土部百人‧自督之，以埴作人馬及諸物，獻于朝曰：「自今以後，用此易生人，樹於陵墓，以為後世之選法。」帝嘉之，以其土物樹于皇后陵。因號土物為埴輪，又名立物。下詔以為定製，厚賞野見，賜陶地。任土部職，改姓土部臣。自是土部．連世世相承司大喪。【日本紀。】
　天日槍，【○古語拾遺作海檜槍。】新羅王子也。垂仁帝三年，航海抵播磨宍粟邑。帝遣大友主、長尾市檢問之。天日槍曰：「僕是新羅國王之子也。聞日本有聖皇，故以國讓弟知古而歸化。」乃獻所齎寶物羽太玉、【○本書一作葉細玉。】足高玉、鵜鹿鹿、赤石玉、出石小刀、初石鉾、日鏡、熊神籬各一。【○本書註一說，載膽狹淺太刀為八種。古事記曰，玉津寶珠二貫、振浪比禮、振風比禮、切風比禮、澳津鏡、邊津鏡八種也。此為伊豆志八前大神。】帝乃詔天日槍曰：「播磨國宍粟、淡路島出淺，凡此二邑，汝宜任意居之。」天日槍奏請：「天恩若使從臣情願，願躬歷諸國，以擇其地。」聽之。於是自菟道川北入近江，居吾名邑，無幾而去。更歷若狹西至但馬，遂定居焉。娶出島人太耳女麻多鳥。【○本書太耳或作前津耳，又作前津見，麻多烏或作麻拖能烏。】生但馬日楢杵，日楢杵生清彥。【日本紀。○參取本書註文。○古事記曰，新羅國有沼，名阿具奴摩。有婦人，晝寢沼上，日光如虹，直射其陰。傍有一農夫，見而異之。既而婦人有妊，產亦赤玉。農夫乞得之，常帶腰間，營田於山谷之間。一日，以牛載食，徃餉耕者，路遇國王之子天之日矛。天之日矛以為入山屠牛，將罪之。農夫獻玉贖罪。天之日矛置玉床側，玉化為美女。天之日矛悅而為妻。久之狎侮慢罵，妻怒曰：「吾素非汝匹，今將歸于父母之國。」乃乘小舟至難波。是即難波比賣棊曾社，阿加流比賣神也。天之日矛追躡，亦抵難波。有神塞路而不能進，退留但馬。娶但馬股尾之女前津見，生多遲摩母呂須玖。母呂虛久生多遲摩斐泥。斐泥生多遲摩比那良岐。比那良岐生三子，多遲摩毛理，及多遲摩比多訶、清日子。多遲摩比多訶取姪女由良度美，生葛城高額比賣命。高額比賣命，為息長宿禰王妃，升息長帶比賣命。】清彥世家但馬。先是，天日槍所獻諸寶，藏之但馬，土人貴為神寶。【日本紀。】
　八十八年，帝詔覔觀之。乃遣使令清彥獻之。清彥自奉寶而至。心甚愛幽石小刀，密匿諸袍中。帝弗之知，召清彥賜酒御前。會小刀從袍中見，帝視怪問之。清彥知不可匿，以實對。帝曰：「神寶豈可使離類乎。」命皆藏於神府。及後開府，不見小刀。因使問清彥曰：「小刀忽失，豈往汝所乎？」清彥對曰：「昨夜刀子自然至臣家，旦而又失之。」帝益神之，不復尋覔。後小刀見於淡路島。島人以為神，為立祠。清彥子田道間守。【日本紀。】
　