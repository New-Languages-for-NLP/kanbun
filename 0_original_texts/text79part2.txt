【圓融天皇】
　圓融藤原皇后，諱媓子。關白兼通女也。【榮華物語、大鏡、一代要記、尊卑分脈。】天延元年，入內，【○榮華物語為天祿二年，今從日本紀略、一代要記。】尋為女御。【一代要記。】七月，立為皇后。【日本紀略、一代要記。中右記大治五年。】天元二年六月，崩于堀河院，【日本紀略、榮華物語、一代要記。】年三十三。【日本紀略、大鏡裏書。】稱堀河中宮。后年幼，不為父所愛。后患之。時步詣稻荷社禱焉。後兼通欲進女，無年長於后者，因得充選。【大鏡。】
　藤原皇后，諱遵子。關白賴忠女也。【大鏡裏書、一代要記。】天元元年，召納掖庭。【日本紀略、一代要記、大鏡裏書。○按榮華物語為天元二年，誤。】聽准女御乘輦。【日本紀略。】為女御，【日本紀略、大鏡裏書、一代要記。】居承香殿，【日本紀略。】授從四位上。【日本紀略、中右記大治五年。】后才姿不及東三條院，帝特以賴忠故加寵異。及堀河中宮崩，賴忠冀其踐后位。然后無子，加以東三條院新生一條帝，憚外議不果請。帝素仁柔，欲取悅于賴忠，乃謂曰：「梅壺有子，異時自得正號。宜先立公女。」【榮華物語。】五年三月，立為皇后，【日本紀略、一代要記、帝王編年記。】稱中宮。【榮華物語、大鏡裏書、中右記大治五年。】時人以其無子，呼曰素腹后。【榮華物語。】正曆元年，以中宮立，改稱皇后。【日本紀略、大鏡裏書、一代要記、帝王編年記。】長德三年，受戒為尼。【日本紀略、大鏡裏書。○一代要記、帝王編年記，係四年。】長保二年，為皇太后。【扶桑略記、大鏡裏書、一代要記。】三條帝即位，為太皇太后。寬仁元年六月，崩，年六十一。【日本紀略、一代要記、大鏡裏書。】稱四條宮。【大鏡、扶桑略記。○按貴女抄，稱東北院。他無所見，故不取。】遺令停素服、舉哀。葬于般若寺。【日本紀略。】
　藤原皇后，諱詮子。關白兼家女也。【大鏡、皇胤紹運錄、尊卑分脈、女院小傳。】天元元年，入居凝華舍。【○榮華物語，在遵子入內前。今從日本紀略、大鏡裏書、一代要記。】授正四位下，【一代要記。】為女御。【日本紀略、一代要記。】資性腕順，最得寵幸。帝雖以關白賴忠故，重四條中宮，意常屬女御。三年，出就兼家第，生一條帝。帝欲臨視之，而憚賴忠不果。時宮闈無主，兼家謂女御有子，必當冊立。及四條中宮立，意甚不懌。帝數召女御。兼家使女御辭。五年，一條帝著袴。是日，女御始入宮。三日乃出。終帝世，遂不得正位宮闈。【榮華物語。】寬和二年，進正三位。【大鏡裏書。】一條帝登祚，尊為皇太后。【扶桑略記、大鏡裏書、榮華物語。】初四條中宮立，備儀入宮，中宮弟公任從焉。路過兼家東三條第，公任駐馬曰：「此家女御，何日得復如此。」女御、兼家聞而銜之。及上號入宮，公任適在扈從，辨內侍自車中喚公任謂曰：「素腹后今何如？」公任大慚沮。【大鏡。】永延元年正月，一條帝覲后於東三條，授宮司及兼家家司位。【榮華物語。】二月，敕贈后母時姬正一位。【日本紀略。】初時姬少時，欲卜前途吉凶，出二條大路，聽輿人之誦。有一老婆謂時姬：「娘子後必榮顯，無事不濟，以廣以長，如此大路。」果如其言。【大鏡。】一條帝年尚幼，御禊及謁石清水、賀茂，后必同乘。【日本紀略、榮華物語。】正曆二年，后疾，一條帝親候之。后落髮，停皇太后宮職，號東三條院，年官、年爵、封戶如舊。【○榮華物語為三年。今從扶桑略記、日本紀略。】准太上皇，稱女院始此。【榮華物語、歷代皇紀、愚管抄。】后，母儀天下，崇重傾世，諸兄弟皆承奉外朝，政事多決其意。會關白道兼薨，后欲大納言道長居職。帝不聽，后流涕曰：「媼所煩言者，為國為君，而不聽從。自今而後，媼不復言事。」帝不得已聽之。后即呼藏人頭源俊賢傳敕，以道長內覽。【愚管抄。】長德三年，后又疾。帝大赦天下救之。【日本紀略、扶桑略記。】后創慈德寺，長保元年八月落成，准御齋會慶之。【小右記、百鍊抄。】又創解脫寺於此叡山。【扶桑略記。】三年十月，帝與中宮幸道長上東門第，設宴賀后壽四十，又命諸寺祈后壽。閏十二月，后疾劇。【○紀略曰，后落髮為尼。然紀略正曆二年調，既載后為尼，故今不取。】延醫視之，后不肯。帝大憂之，萬方禱祈，大赦天下。以有鬼祟，遷藤原行成第。【榮華物語為遷平惟仲家。】尋崩，年四十。【○參取日本紀略、榮華物語。○按大鏡裏書曰，崩年四十一，誤。】葬于鳥部野。遺令不置國忌、山陵，停素服、舉哀。【日本紀略、扶桑略記。】，帝甚悲慟，水漿不入口，親寫佛經，以薦冥福。【榮華物語。】每忌日，修法華八講於 慈德寺。【年中行事。】
　尊子內親王，冷泉帝第二女也。康保四年，為內親王。【日本紀略、一代要記。】安和元年，為賀茂齋。天延三年，遭母喪，罷。【日本紀略、一代要記、齋院記。】天元三年，召納麗景殿。【日本紀略、齋院記。】時年十五。【本朝文粹。○按榮華物語，入內在貞元二年前者誤。】無幾，禁中火。世呼曰：「火宮。」【大鏡、榮華物語。】四年，敘二品。【日本紀略、一代要記、齋院記。】五年，自截髮。事秘，無知其故者。【小右記。○按本書註曰，承香殿女御。然他無所見，其說未詳。】寬和元年，受戒為尼。【本朝文粹。】五月，薨，年二十。【小右記、日本紀略、一代要記、齋院記。】

【華山天皇】
　華山女御藤原忯子，太政大臣為光女也。【日本紀略、一代要記、大鏡。按諸書忯作怟，今從尊卑分脈。】永觀二年，入掖庭。【榮華物語，忯子入宮，在諸女御後。今從日本紀略、大鏡裏書、一代要記。】為女御，居弘徽殿，【日本紀略、榮華物語。】寵傾後宮。【榮華物語。】故事女御不得宮中修法，特聽忯子於桂芳坊修之。【小右記。】諸姬皆妬忌之，私相謂曰：「寵愛如此，自古所未聞。福不耳長也！」既而有身。滿三月，例當出宮。帝不忍遣出。五月，始出就為光第，罹病不能食，羸瘦日甚。中使踵至，昏夜不絕，或有復命遲緩者，削殿上簡。又分命眾僧，修法祈之。每羞一菓味，必賜之。帝尚思不措，召入宮中，常臥其側，或不御膳。留八日，為光固請出之。病增劇，帝亦為之起居不常。【榮華物語。】寬和元年七月，未分娩而卒。【日本紀略、大鏡裏書。】稱弘徽殿女御。【小右記。】特贈從四位上。【日本紀略、一代要記。】為停相撲節。【日本紀略。】帝自是專心佛法，深厭世緣，嬪御少進見。【榮華物語。】藏忯子書，常不離身。及捨身于華山寺，偶遺之，途還取之。其惑溺如此。【大鏡。】
　女御藤原姚子，左近衛大將朝光女也。【日本紀略、榮華物語、一代要記。】永觀二年，入宮，居麗景殿。【小右記、日本紀略、大鏡裏書。○按榮華物語，係寬和元年，誤。】為女御，【小右記、一代要記。】稱堀河女御。【尊卑分脈。】朝光得父兼通及堀河中宮遺物、珍器，悉藏其家，故姚子裝奩極饒。【榮華物語。】入宮專恩寵僅一月，絕不復顧。姚子意不安，出而還家。帝終不問。【大鏡、榮華物語。】朝光大恥，不敢入朝。時宮中妒寵，竊設計，使帝不得過廊，姚子亦不得進。以故，終至出宮云。【榮華物語。】
　女御藤原諟子，關白賴忠女，四條中宮同母妹也。【大鏡。】永觀二年，入居承香殿。【小右記、日本紀略、榮華物語。○承香殿據小右記。】與姚子同日為女御。【小右記、一代要記。○按紀略，係寬和元年，誤。】以賴忠故，榮貴超等。賴忠亦謂：「昇后位者，必我女也。」帝性輕薄，嬪御有寵者，不得保終。唯諟子，雖無殊寵，恩眷始終不渝。【榮華物語。】帝避位後，與中宮同居四條宮。長元八年六月，卒。【左經記。】
　女御婉子女王，【○大鏡裏書作恭子女王。今從一代要記、皇胤紹運錄。】為平親王女也。【一代要記、榮華物語。】寬和元年，入宮為女御。【○按榮華物語，婉子入內，在姚子前。今從日本紀略、一代要記、大鏡裏書。】初甚寵幸，既而寢疏。及忯子卒，欲復召見。婉子託疾不敢進。【榮華物語。】帝遜位後，嫁藤原實資。【大鏡。】長德四年七月，卒。【○日本紀略係九月。今從小右記長保元年七月條。】年二十七。【日本紀略。】
　平平子，若狹守祐忠女也。母曰中務，帝乳母女也。帝稍倦淨業，出華山而居東院，召中務幸之。【榮華物語。】生清仁親王，【皇胤紹運錄、尊卑分脈。】及二皇女。【榮華物語。】又幸平子，生昭登親王，【皇胤紹運錄、尊卑分脈。】及二皇女。故世稱清仁親王曰：「母腹宮。」昭登親王曰：「女腹宮。」帝臨崩曰：「朕不欲獨死，不日必將諸女去。」中務、平子皆憂懼。其年諸女相踵皆夭云。【榮華物語。】

【一條天皇】
　一條藤原皇后，諱定子。關白道隆女也。【日本紀略、一代要記、尊卑分脈。】正曆元年，入內。尋為女御。【扶桑略記、大鏡裏書。】授從四位下。【大鏡裏書、一代要記。】時后年十五，長於帝四歲。【○按榮華物語作后年十六。大鏡裏書、一代要記，十四。今推薨年，從大鏡。】十月，立為中宮。【日本紀略、外記日記、扶桑略記、大鏡裏書、公卿補任。大鏡、榮華物語，並為六月朔立后。蓋此時，已蒙宣旨，而以兼家薨，至十月冊之也。】后母高階氏起寒微，宦仕更事。后亦傚其風，抑損接下。時道隆權重，卿相家無復納女者，以故后專寵。長德二年春，有身，【榮華物語。】出居二條第。【日本紀略。】四月，后兄伊周及隆家，有罪配流。后深憂悶。【榮華物語。】五月，自截髮為尼。六月，二條第火。避之亮高階明順宅。【日本紀略。】既而徙中納言平惟仲家。【榮華物語。】十二月，生修子內親王。【日本紀略、榮華物語。】帝聞之，密遣右近內侍視之。帝切欲見皇女，數命后入宮。不肯聽敕。后外祖成忠勸后曰：「吾夢吉，宜急入宮。」三年六月，攜皇女入居職曹司。帝猶以為遠，徙之別殿。每夜至焉，寵幸如舊。【榮華物語。】長保元年，又有身。八月出宮，就前但馬守平生昌家。后叔父道長與后父兄素不相善。是日，道長故邀在廷諸臣，遊宇治家。御輿將出，無造朝者，稽延經時。其遭屈如此。【小右記。】十一月，生敦康親王。【○按榮華物語曰，長德三年六月，后入宮有身，二閱月而出。四年三月，生敦康。於是赦伊周、隆家。然以敦康薨年推之，不合。今從小右記、日本紀略。】時帝未有嗣，大喜欲見之。而憚道長不果。【榮華物語。】二年，上東門院立為中宮。后改號皇后。【日本紀略、扶桑略記、一代要記、榮華物語、大鏡裏書。。】會中宮出道長第，帝時其亡，將召敦康親王見之。中宮、道長亦催之。帝悅，召后及二子入宮。后曰：「妾嚮引退，無意入宮。而今應敕者，殊欲一就天日，而使今宮得託。」辭氣悽惋，帝慰諭之。既而又有身，【榮華物語。】出就生昌宅，【日本紀略。】憂鬱成疾。伊周憂之，修法求助。一時高僧皆憚道長，不肯來。【榮華物語。】十二月，生媄子內親王。數日，崩，年二十五。【日本紀略。】葬於鳥部野。【榮華物語。】后疾，作歌述懷，又書後事繫之帳。伊周奉遺意襄事。【○參取今昔物語、十訓抄、榮華物語。】后母妹稱御匣殿，后託敦康親王鞠育之。及后崩，奉親王入宮，帝幸之有身。伊周、隆家竊喜，禱徼福祉。及產，不娩而卒。【榮華物語。】
　藤原中宮，諱彰子。攝女道長女也。【日本紀略、大鏡、歷代皇紀、一代要記。】后美晢豐豔，光澤如酸漿，髮長於身二尺許。道長撫愛，常欲其貴。【榮華物語。】長保元年，敘從三位，【一代要記。】入內為女御。【小右記、日本紀略、扶桑略記、一代要記。】居飛香舍、侍女數十人，妙選一時才色。裝奩翫好，珍奇精巧，世稱輝藤壺。帝視后草子、巨勢弘高畫、藤原行成書，戲之曰：「尤物蕩心，朕幾廢政。」時后年十二。帝曰：「女御幼穉，朕如老翁，自顧有忸怩。」帝吹笛‧侍御皆聚觀，后獨不視。帝曰：「女御何不視？」后對曰：「笛唯聽音，何視之為？」其敏慧類如此，貴寵冠後宮。東三條院亦親待有加。二年二月，出就道長土御門第。【榮華物語。】立為中宮，【大鏡、日本紀略、一代要記。○按榮華物語，以為中宮係三月，誤。】入居飛香舍。【○按紀略曰，七月二十三日，中宮自土御門第，徙源則忠堀河第，與居飛香舍，前後不詳，故不取。】寬弘五年，有身，出就土御門第。九月，生後一條帝。十月，帝臨幸，奏樂盡歡，【榮華物語。】賜后母源氏，兄賴通、教通，及中官司、道長家司位。【日本紀略。】道長嘗自矜曰：「以后為子，於我乎無可恥。以我為父，后亦無可憾。然則后母得良夫，亦可為榮耳。」【榮華物語。】十一月，后與後一條帝入宮。明年十二月，生後朱雀帝於土御門第。【日本紀略、榮華物語。】初皇后崩，帝託敦康親王於后養之。八年，帝即位於三條帝，使後一條帝居東宮。后素知帝意敦康親王，憚道長而止，因揣其意，密謂道長曰：「親王年長，宜為儲貳。聖慮豈不及此，而捨彼立此，藉重外家也。今為之計，當使親王得先立。太子尚幼，苟有天命，事不晚也。」道長曰：「善。然事已決於宸衷，何得可否。我桑榆景迫，及殘喘未盡，仰光黼扆，是老夫至願也。」后無復言。后入宮十餘年，恩寵欵密，無纖芥之嫌。及帝崩，衰戚殊甚，出居枇杷殿‧撫視敦康親王、修子內親王，恩意不衰。【榮華物語。】長和元年二月，為皇太后。【日本紀略、大鏡裏書、今鏡、一代要記。】寬仁元年，皇太子辭青闈，道長欲立後朱雀帝為皇太弟，私告后。后曰：「嚮不立式都卿宮，先帝有旨不可違。在今宜推奉彼宮。然則先帝志遂，彼宮意亦得矣。」道長曰：「式部卿宮雖賢，無外戚援。」事遂寢。【榮華物語。】二年正月，為太皇大后。【大鏡裏書、今鏡、一代要記。】十二月，敦康親王薨。后甚悲歎，賻物助喪。【榮華物語。】萬壽三年，斷髮受戒，法名清淨覺。上號曰上東門院，【日本紀略、今鏡、大鏡裏書、女院小傳。】門院號始此。【今鏡、大鏡裏書、女院小傳。】以太皇太后宮職官屬，為院別當、判官代、主典代，年官、年爵、封戶，井四時服御、內膳御菜，一如故。【日本紀略、左經記。】長元四年，后詣石清水，遂遊住吉社天王寺，關白已下朝臣從行，儀衛車服極華侈。【小右記、日本紀略、榮華物語。】長曆三年，為尼，再受戒於僧明尊。【扶桑略記、大鏡裏書。】嘗創一堂於法成寺東北隅，謂之東北院。長久元年，後朱雀帝覲后于東北院。【扶桑略記。】寬德二年，帝崩。后遭大憂，欲間居林丘，徙御賴通白河別莊，以京極第與中宮。後冷泉帝即位，崇奉不衰，朝臣造詣，冠蓋相望。而別莊幽僻有妖，后及侍女得疾，或有死者。賴通數請徙御他所，后不聽。久之疾駕，徒居美作守某四條宅。【榮華物語。】永承五年，帝始覲東北院。法成寺僧明尊等，賜封授位。七年，居六條院，違豫。帝詣而視之，大赦天下。【扶桑略記。】是後多居東北院，稱大女院，以別陽明門院二條院。【榮華物語。】承保元年十月，崩於法成寺阿彌陀堂，年八十七。【女院小傳或做八十六，又引為房記作八十五。今以生年推甲子，從扶桑略記、大鏡裏書、榮華物語、古事談。】火葬大谷本院。【扶桑略記、大鏡裏書。】后，母儀累朝，福壽兼備。後世言椒房貴盛者，以后為稱首。【沙石集。】
　女御藤原義子，太政大臣公季女也。【日本紀略、一代要記、歷代皇紀、榮華物語。】長德二年，入掖庭，【○榮華物語在元年冬元子入內後。今從日本紀略、一代要記。】尋為女御。【日本紀略、一代要記。】長保二年，授從三位。【一代要記。】寬弘二年，進從二位。【法成寺攝政記、一代要記。】萬壽三年，為尼。【日本紀略、一代要記。】天喜元年閏七月，薨，年八十。【一代要記。○薨年據本書五十三歲為尼文。】稱弘徽殿女御。【榮華物語、法成寺攝政記。】
　女御藤原元子，左大臣顯光女也。【日本紀略、大鏡、一代要記、尊卑分脈。】長德二年，入居承香殿，【○榮華物語為元年冬事，今從日本紀略、大鏡裏書、一代要記。】為女御。【日本紀略、大鏡裏書、一代要記。】稱承香殿女御。【大鏡、榮華物語、法成寺攝政記。】初顯光欲納之宮，以皇后故不果。及道隆薨、伊周貶，皇后居外，義子入內，元子亦預選。入宮有寵。時帝未有嗣，東三條院每曰：「唯生皇子者吾重之。」三年冬，元子患腹脹，以為有身，出就光顯第，乘輦過弘徽殿前。殿中婦女，推簾爭觀。簾腹膨脝。元子侍兒見之曰：「唯簾有身。」觀者槐之。元子還家，過期未娩。顯光使元子自詣廣隆寺祈之。留宿數日，如臨產狀。既而水出得愈，元子大愧，不復入宮。世作謠嘲之。【榮華物語。】長保二年，授從三位。【法成寺攝政記、大鏡裏書。○一代要記作長德三年，誤。】寬弘二年，進從二位。【法成寺攝政記、大鏡裏書、一代要記。】帝崩後，與參議源賴定姦。【大鏡裏書、榮華物語、一代要記。】顯光大怒，手髠逐之。居其乳母子僧實誓家。賴定數往來，遂蓄髮生子女。【榮華物語。】
　女御藤原尊子，關白道兼女也，道兼私帝乳母藤原繁子，生尊子。【大鏡、榮華物語、一代要記。】不為道兼所愛，而依母家。道兼薨後，繁子請納尊子，道長為助資裝。【榮華物語。】長德四年，入宮，【○榮華物語為第二年事，今從日本紀略、大鏡裏書、一代要記。】為御匣殿別當。五年，授從五位上。【一代要記。】長保二年，為女御。【日本紀略、扶桑略記。】寬弘元年，進從四位上。二年，正三位。【大鏡裏書、一代要記。】七年，從二位。【一代要記。】帝崩後，為大藏卿藤原通任妻。【榮華物語、大鏡。】
