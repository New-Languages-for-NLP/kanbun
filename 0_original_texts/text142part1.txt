藤原師實，關白賴通子也。天喜中，敘正五位下，為待從、左近衛權中將，進從三位，任權中納言，轉權大納言。康平三年，為內大臣。治曆元年，任右大臣，敘從一位。延久初，兼東宮傅，尋轉左大臣。【公卿補任、尊卑分脈。】後三條帝即位，銳意圖治，務革舊弊。【榮華物語、續古事談。】前此天子多藤原氏所出，而政柄皆歸外家。帝天資英明，加以三條外孫，不假攝籙權，自在東宮，每惡賴通專恣。賴通亦知不為帝所容，屏居宇治，【榮華物語。】每戒師實曰：「汝勿一日闕朝參。宮中無事亦候。」帝令藏人覘殿上侍臣，日二三次，便報曰：「某在某不在。」而師實無一日不在直。廉問累月，夜遽召師實間語，問曰：「卿有女乎？」對曰：「有一女。」帝曰：「嬪事東宮。」師實拜謝而出。帥實實無女子，養妻女姪賢子，以是對焉。師實欲告之賴通，是夜趣裝至宇治，告謝賴通曰：「小子常奉慈訓，不怠朝參。今日果荷此榮命，實大人之賜也。」賴通感喜出涕。賢子入東宮，甚獲寵幸。既而太子即位，是為白河帝，立賢子為中宮。【愚管抄。】初賴通讓關白於弟教通，約曰：「後傳之我子。」而教通遂背其約。賴通飲恨而終。承保二年，教通寢疾，臨終奏請：「使子信長襲職。」帝許之。師實失望。帝偶至中宮，后梳髮淚墮濕席。帝怪而詰之。后曰：「左府聞陛下欲令信長為關白，不堪憂愧，將晦跡林藪。若然，則妾亦與君王永訣矣。」帝大驚，俄召職事，收師實為關白。【古事談。】堀河帝受禪，改關白為攝政。寬治二年，拜太政大臣，尋辭。四年，復為關白，而視事如攝政。嘉保元年，辭關白。許之，而隨身兵仗如故，聽輦車入宮。康和三年，祝髮更名法覺。是歲，薨，年六十。【公卿補任、尊卑分脈。○法覺據分脈。】世稱後宇治入道，又稱京極關白。【尊卑分脈。】其日錄曰京極關白記。【據後三條帝即位記引京極關白記。】子師通、家忠、經實、能實、忠教。經實，正二位大納言，家稱大炊御門。【尊卑分脈。】二條帝即位，推外祖父之恩，贈正一位太政大臣。【今鏡。】能實，正二位大納言，稱小野宮。忠教，正一位大納言，稱難波。【尊卑分脈。○參取公卿補任。】
　藤原師通，稟性豁達，好學不倦，博通百家，兼工篆隸絲竹。從大江匡房受經史，又就太宰帥源經信學琵琶，有冰藍之譽。【外記日記。】延久、承保間，累遷敘正三位。【外記日記。】承曆元年，拜參議，兼左近衛大將。【公卿補任、水左記。○職原抄曰，參議兼近衛大將，師通為始。按前是巨勢野足、藤原冬嗣等，並參議兼大將，豈親房偶失考歟。】永保中，至內大臣。嘉保元年，代父為關白，敘從一位。【外記日記、公卿補任、今鏡。】師通好賢愛士，進文學之士，黜勢利之徒。嘉保、永長間，天下肅然。康和元年，寢疾，上表辭職。【外記日記。】尋薨，年三十八。【外記日記、公卿補任。】世稱後二條殿。【源平盛衰記、尊卑分脈。】其日錄曰後二條關白記。【後二條關白記。】匡房嘗稱曰：「望公威容，大不類世間人，恨不令異邦人見之。」【外記日記、今鏡。】初嘉保中，延曆寺僧徒奉神輿，犯闕訴事。師通使中務丞源賴治拒之，射殺神人。僧徒大怒，詛師通。適師通薨，世以為神祟。【源平盛衰記、愚管抄。賴治據盛衰記。】是時，白河法皇禪位，仍親政事，百司常填于門。師通嘆曰：「豈有禪位之軍，而立車於門者乎。」自師通亡，法皇益無所憚，時人嗟惜焉。【今鏡。】子忠實，自有傳。家政，正三位參議，性峻急，時人謂之三條惡宰相。家隆，從四位少納言。【尊卑分脈。】
　藤原家忠，家稱花山院。延久、應德間，累遷權中納言，敘從二位。寬治二年，進正二位。五年，轉權大納言。【公卿補任、尊卑分脈。】師通薨，家忠序齒應為關白。然父師師實以孫忠實為己子，意欲使為攝籙。帝乃使忠實視太政官事。康和五年，右近衛大將闕，家忠欲得之。法皇亦欲以其寵臣藤原宗通任之。家忠私與忠實謀，忠實曰：「無復他計，憑中宮為內援，庶幾得志。」家忠從其言，密請中宮。中宮知法皇之意不可奪，不為之先容。既而法皇遣右大辨藤原宗忠，言旨於帝。會帝在便殿吹笛，宗忠進奏，帝故為不聞。宗忠承間復奏，帝不應，猶吹笛徐起入內。宗忠恐法皇之譴，請速得報。帝乃出曰：「以宗通補大將，唯命是聽。而朕有所惑。昔有教敕：『政之大者，莫過於官人。上自大臣、大將，下至靭負尉，妙簡器用，一從輿議之所歸。』朕深服膺。以朕新擬之，權大納言家忠位次才望，非宗通之比。何舍此取彼。若有逸群之材，則雖位卑官微，超擢而可也。未聞宗通才過人。汝以是奏之。」宗忠反命，法皇愧服，乃以家忠任之。【今鏡。】保安元年，關白忠實因事失法皇旨。法皇怒停內覽，欲以家忠代之，與其親臣藤原顯隆議。顯隆曰：「稻荷祭日棚閣上，事何如？」法皇乃止。先是流言：「稻荷祭日，家忠與其姻家藤原顯季等，會飲棚閣上，甚失卿相體。」顯隆以是譖焉。【愚管抄。】明年，轉左近衛大將。天承元年，拜左大臣，敘從一位。保廷二年，聽牛車入宮。是歲，薨，年七十五。
　子忠宗，權中納言。【公卿補任、尊卑分脈。】所著有監要記。【仁和寺書籍目錄。】孫忠雅，太政大臣。忠親，內大臣，稱中山。【公卿補任。】所著有水鏡、山槐記。【仁和寺書籍目錄。】
　藤原教長，小字文珠，忠教子也。工和歌，善書，學佐理楷法。【今鏡。】大治康治間，累進至藏人頭，拜參議。久安五年，敘正三位。保元元年，遷左京大夫。【公卿補任。】為崇德上皇所親昵。上皇將起兵，教長諫不能止，深以為憂。私告內大臣藤原實能，實能又附教長奏陳不可，皆不納。及事敗，教長薙髮，居廣隆寺，【保元物語。】法名親蓮。【尊卑分脈。】朝廷以上皇近臣，遣人逮捕，流于常陸浮島。【保元物語。○浮島據今鏡。】應保二年，召還。【一代要記。】後隱高野山，以終焉。【今鏡。】所著有拾遺古今。【仁和寺書籍目錄。】
　教長弟賴輔，永曆中，任豐後守。應保、仁安間，為大宰少貳、皇后宮亮。嘉應中，拜刑部卿，至從三位。【尊卑分脈。】壽永二年，平氏奉帝入太宰府，賴輔子賴經拒之。【平家物語、源平盛衰記。】文治二年，薨。【尊卑分脈。】賴輔大鼻，人呼日鼻豐後。【平家物語、源平盛衰記。】