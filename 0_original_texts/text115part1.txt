秦河勝，山城葛野人。推古帝十一年，豐聰耳皇子尊崇佛像，欲令群臣拜之。河勝進受其像，造蜂岡寺以置之。皇極帝三年，東國不盡河上有大生部多者，養異蟲，誑惑鄉里曰：「此常世神也。」巫覡等託神語曰：「祭常世神者，貧人致富，老者還少。」民爭捨財寶，陳酒肉於路傍而呼曰：「新富入來，都鄙祭之，歌舞求福，委棄貸財，曾無所益，耗費滋甚。」河勝惡其妖術惑民，捕大生部多笞之。巫覡等恐而止，時人作歌稱之。【日本紀】
　阿倍御主人，【○按本書天五紀朱鳥元年、持統八年，並書布勢朝臣。十年，書阿倍朝臣。據續日本紀大寶元年之文，御主人本姓蓋阿倍普勢臣，而更賜姓朝臣也。但其改布勢為阿倍，年月無所考。】天武朝，位直大參。持統朝，累進正廣肆，增封二百戶，通前五百戶，為氐上，任大納言，假資人八十人。【日本紀。】文武帝以巡察使奏，褒諸國司善政，進御主人正廣參。【○本書，不載其為何國司，今無所考。】大賓元年，改授從二位，拜右大臣，【○按公卿補任引扶桑記曰，為大臣，後兼大納言。然本書無所見，扶桑記今亡，他無所考。】賜絁五百匹、絲四百絇、布五千段、鍫一萬口、鐵五萬斤，備前、備中、但馬、安藝田二十町，又以壬申功，封二百戶，四分之一傳其子。三年，薨。遣正三位石上麻呂弔賻。【續日本紀】
　子廣庭，靈龜、養老間，歷宮內卿、左大辨，參議朝政，知河內、和泉事。神龜中，至從三位中納言。天平四年，薨。子島麻呂，寶字中，至參議正四位下。【續日本紀】
　大伴御行，右大臣長德子也。【續日本紀、公卿補任。】壬申之亂，從天武帝，授小錦上，為兵政官大輔。【日本紀。】論功賜封百戶。【續日本紀。】持統朝，進正廣肆，益封至五百戶，為氏上，假資人八十人。文武帝四年，褒諸國司政績績，敘御行正廣參，任大納言。【○本書不載其為何國司，今無所考。】大寶元年，薨。【續日本紀。】年五十六。【公卿補任。】帝甚悼惜，為罷大射。遣直廣壹藤原不比等，就第宣詔，贈正廣貳右大臣，遣直廣肆榎井倭麻呂等監護喪事。【續日本紀。】贈官之典，是為始。【公卿補任、拾芥鈔。】敕賜封四分之一於其子。【續日本紀。】子御依，【大伴系圖。】仕聖武、孝謙、光仁朝，至出雲守從四位下。【續日本紀。】
　多治比池守，左大臣島長子也。【續日本紀。】持統朝，授直廣肆。【日本紀。】文武朝，改授從四位下。和銅元年，任民部卿，尋與安倍宿奈麻呂同為造平城京司長官，累進從三位，為太宰帥。靈龜初，上言：「豐後、伊豫二國之界，從來置戍，不許往還。但高下尊卑，不可無別。五位以上差使往還，不在禁限。又薩摩、大隅二國貢隼人，已經八年。道路遙隔，去來不便。或父母老疾，或妻子單貧，請限六年相替。又帥以下事力，依和銅二年六月十七日符，減半給綿。自此以來，驅使乏丁。凡諸屬官，皆為辛苦。請停綿給丁，欲得存濟。」並許之。養老元年，褒善政，賜綾絹絁綿布若干。明年，任中納言，尋轉大納言，進正三位。神龜初，增封五十戶，賜靈受杖絁綿，進從二位。天平二年，薨。【續日本紀。】遣使弔賻。【公卿補任。】
　多治比家主。子家主，養老中，為出羽國司，奏言：「蝦夷總五十二人，功效已顯，酬賞未及。仰頭引領，久望天恩。伏惟芳餌之末，必繫深淵之魚。重祿之下，必致忠節之臣。今夷狄愚闇，始趍奔命，久不撫慰，恐復解散。」具狀請裁，敕量加賞爵。天平中，為鑄錢長官。勝寶中，帝御東院，召見授從四位下。寶字四年，卒。【續日本紀。】子長野，【公卿補任。】延曆中，至參議從三位。【續日本紀。】
　道首名，位追大壹。文武朝，與撰律令。木寶初，奉敕說僧尼令於大安寺。和銅中，進敘從五位下，為遣新羅大使，歸為筑後守。養老二年，進正五位下，卒。【續日本紀。】年五十六。【懷風藻。】首名少治律令，曉習吏職。其為筑後守，攝肥後事，勸勵生業，教督耕種，至植菜果、養雞豚，曲盡事宜。時躬按行，有不遵教者，輒譴責之，老少怨罵之。及收入，莫不悅服。又興築陂池，以廣灌溉。肥後味生池，及筑後所在陂池，皆是也。人蒙其利，至今給足。故言吏事者，咸以為稱首。及卒，百姓祠之。【續日本紀。】貞觀中，詔追褒其政績，贈從四位下。【三代實錄。】寶龜中，有正五位下佐伯國益者，使東山道，覆撿損田， 有廉勤之名，為河內守。及卒，追褒贈位一階，賜其家稻千束。延曆中，神人為奈麻呂為攝津能勢郡領，同時近江蒲生郡大領佐佐貴山由氣比、丹波天田郡大領丹波廣麻呂、豐後海部郡大領海部常山，皆居職不懈，輔民有方，詔並授外從五位下。常陸信太郡大領物部志太大成出家資，周百姓急，褒授外從五位上。新治郡大領新治大直，進外從五位下。播磨明石郡大領葛江馬養、下總猨島郡主帳孔王部山麻呂，並外正六位上。或居官不怠，頗著效績，或分施私蓄，賑恤貧乏。事聞褒之。【續日本紀。】
　石川年足，大紫蘇我連子曾孫也。祖安麻呂，少納言小華下。父石足，有文藻。【○文藻據懷風藻。】和銅、養老間，歷河內守、左大辨、太宰大貳。天平元年，權為參議，至從三位。年足性廉勤，好讀書，最習於治體。起家補少判事，頻歷外任。天平中，敘從五位下，為出雲守。在官數年，百姓安之。帝嘉之，賜絁布及正稅三萬束，為東海道巡察使。遷陸奧守，進正五位上，除春宮員外亮，兼左中辨，進從四位下，為春官大夫。先是，詔諸國，造金光明寺、法華寺，而主者怠慢，久而不成。至是，分遣年足，及從五位下阿倍小島、布勢宅主等撿察。勝寶元年，進從四位上，以式部卿，兼紫微大弼，拜參議。是歲，宇佐大神憑語，欲至京師。事聞，年足與藤原魚名等，為迎神使。踰月，奉神輿入京師。五年，敘從三位，為大宰帥。寶字元年，改神祇伯，兼兵部卿，任中納言，進正三位，兼文部卿，賜勳十二等，奉敕與惠美仲麻呂等，改易官號，敕各上意見。年足上封事曰：「臣聞，治官之本，固據律令，為政之要，應須格式。方今科條之禁，雖著簡牘，別式之法，未有制作。伏乞作別式，與律令並行。」遂作別式二十卷，其條目各繫本司。雖書未施行，而時頗雜用其法。尋為御史大夫。以遷都，賜稻四萬束。六年，薨。年七十五。遣攝津大夫佐伯今毛人、信部大輔大伴家持弔賻。【續日本紀。】子名足。
　石川名足。名足，寶字中，下野、伊勢、備前守。神護中，自備前奏曰：「藤野郡者，地是薄塉，人尤貧寒，差科公役，觸途忽劇。承山陽之驛路，帶西海之達道。人少役繁，何能支辨。請割久郡香燈鄉，赤坂郡珂磨、佐伯二鄉，上道郡物理、肩背、沙石三鄉，隸藤野郡。」從之。景雲初，兼陸奧鎮守副將軍、陸奧伊治城成，褒授正五位上。尋遷大和守，為陸奧守。寶龜中，歷民亂大輔、太宰大貳右大辨，拜參議。延曆中，兼播磨守，從三位，為左大辨，任中納言，兼兵部卿、皇后宮左京等大夫、大和守。斃，年六十一，名足強 記有口辨，剖斷無滯。然性頗褊急，好斥人之過，議事不合，極口而罵。以故，諸司取官曹進止者，值名足聽事，多不盡言而退。【續日本紀。】嘗奉敕與修文武至孝謙實錄。【類聚國史。】年足弟豐成。
　石川豐成。豐成，勝寶中補右少辨、東山道巡察使。寶字初，為京畿內問民苦使，補左中辨。六年，授從四位下，轉右大辨，兼尾張守，拜參議。神護初為，太宰帥，進敘從三位。上言：「防賊戍邊，本姿東國之軍，持眾宣威，非惟筑紫之兵。今割筑前等六國兵士，以為防人，以其餘分番上下。人非勇健，防守難濟。望請東國防人，依舊配戍。」敕曰：「修理陸奧城柵，多興東國力役，事復彼此通融，各得其宜。今聞東國防人，多留筑紫。宜加撿括，且以配戍。簡六國所點，計其所欠。差點東人，以填三千。斯乃東國勞輕，西邊兵足。」是歲，命畿內七道巡察使，但西海道令府勘檢，尋為宮內卿。寶龜初，兼右京大夫，授正三位，任中納言。三年，薨。敕遣使弔賻。【續日本紀。】
　藤原岳守，從四位下三成長子也。少游大學，涉史傳，工草隸，資性寬和，無賢不肖，傾心引接。天長中，侍仁明帝於青宮，應對左右，舉止閑雅，甚被器重，為內舍人。尋丁父憂，哀毀過禮。仁明帝即位，除右近衛將監，俄遷內藏助。承和中，進敘從五位下，兼讚岐介，歷左馬頭左少辨，以聤耳不便聽受，固辭之。出為太宰少貳，適得元白詩筆上之。帝甚耽悅，進位一階。【文德實錄。】數年，入為左近衛少將，累進從四位下，再為左馬頭，擢右近衛中將，兼美作守。嘉祥初，遷近江守。【續日本後紀、文德實錄。】有殊政，百姓悅服。既而罷歸，無復榮進之心。論者高之。仁壽元年，卒。【文德實錄。】子滋柯，近江掾。【尊卑分脈。】
　清原有雄，出自崇道盡敬皇帝舍人。【皇胤紹運錄。】