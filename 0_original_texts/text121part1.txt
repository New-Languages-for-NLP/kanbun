巨勢麻呂。祖大海，推古朝，授小德冠。父志丹，舒明朝為京職，敘直大參。【續日本紀。】麻呂，持統朝，授直廣肆。【日本紀。】慶雲中，為民部卿，時位從四位下。和銅中，為左大辨，在官公平，授正四位下。陸奧、越後蝦夷等侵擾邊陲，徵發遠江、駿河等七國兵，以麻呂為陸奧鎮東將軍，賜節刀，授軍令，與民部大輔佐伯石湯、內藏頭紀諸人，出自兩道討平之。進正四位上。六年，進從三位。靈龜元年，拜中納言，奏：「建出羽國，已經數年。土地膏腴，田野廣衍。然吏民稀少，狄徒未馴。請徙近國民以實之，綏撫狄徒，兼保地利。」從之。養老元年，薨。石湯，文武朝為伊勢守，敘從五位上，帝幸伊勢，賜湯封一十戶。元明帝時，進正五位下，任民部大輔，為征越後蝦夷將軍。事平，拜右將軍。【續日本紀。】
　大伴旅人，【○本書及公卿補任，旅人或作多比等。補任、萬葉集或作淡等。並音訓相通。】右大臣長德孫，大納言安麻呂長子也。元明帝時，敘正五位上，為左將軍。和銅中，隼人蝦夷入朝，旅人與右將軍佐伯石湯、副將軍穗積老、小野馬養，率騎兵守京城門。尋進從四位下，再為左將軍。【○先是罷左將軍。本書不書，蓋脫文也。】靈龜元年，進從四位上，為中務卿。養老二年，拜中納言。尋進正四位下，為山背攝官。大宰府隼人反，殺大隅守陽侯麻呂。旅人為征隼人持節大將軍。與授刀助笠御室、民部少輔巨勢真人討平之。詔曰：「蠻夷為害，自古有之。漢命五將，驕胡臣服，周勞再駕，荒俗來王。今西隅賊，怙亂逆化，屢害良民。因遣持節將軍正四位下中納言兼中務卿大伴宿彌旅人，誅罰其罪，覆彼巢穴。治兵率眾，剪掃兇徒。酋帥面縛，請命下吏，寇黨叩頭，爭靡敦風。然將軍暴露原野，久延旬月。時屬盛熱，豈無艱苦。特遣使慰問，宜念忠勒。」大將軍已下至抄士，賞賜有差。頃之，召還旅人，令副將軍已下留屯。五年，敘從三位，賜帶刀資人四人。是歲，元明帝崩，旅人監山陵事，神龜初，敘正三位，增封賜物。【續日本紀。】兼知山城國事。【續日本紀。】出為太宰帥。天平二年，召還。【萬葉集。】拜大納言。三年，敘從二位，尋薨。【續日本紀。】年六十七。旅人有文藻，【懷風藻。】善和歌。性愛酒，作歌十餘首，極贊酒德。聖武帝重其為人，其喪妻，遣式部大輔石上堅魚於太宰府弔賻。旅人在府病甚，奏請見弟右兵庫助稻公、姪治部少丞胡麻員，有所遺言。帝乃遣二人營視。尋得瘳。其在京師病革，遣內禮正縣犬養人上侍養。其被眷遇如此。【万葉集。】子家持。【續日本紀。】
　大伴家持，天平中，敘從五位下，為越中守。稍遷兵部少輔、山陰道巡察使、兵部、信部大輔、大宰少貳。寶龜中，補左中辨，歷兼中務大輔、式部員外大輔，為左京大夫，遷衛門督。前後歷因幡、薩摩、相模、上總、伊勢五國守，進正四位下。十一年，拜參議，兼右大辨。天應元年，為東官大夫，進正四位上，轉左大辨，敘從三位。延曆元年，坐冰上川繼事，奪官徙京外。既而復參議東宮大夫，兼陸奧按寮使鎮守將軍。二年，任中納言，貝餘官如故。三年，為持節征東將軍。四年，上言：「名取以南一十四郡，僻在山海，距塞懸遠，屬有徵發，不及機會。由是權置多賀；階上二郡，募集百姓，充實國府，防禦東西。然徒有開設之名，未命統領之官，百姓顧望，無所繫心。請建為郡，備置官員。則民知統攝，賊絕窺窬。」許之。是歲，薨。【續日本紀。】未幾，宗人、左少辨繼人等，受皇太子命，殺中納言藤原種繼。事覺被捕，欵曰：「家持為首謀。」追除名籍，流子永主於隱岐。【續日本紀。參取日本紀略。】後遭赦還。桓武帝遺詔，復家持本位。【類聚國史。】家持善和歌，撰萬葉集二十卷。上自雄略，下迄廢帝朝，所收凡四千餘首，蒐羅該博，足以觀民風。先是篇詠未有成書，後世言和歌者，取為模範焉。【○萬葉集撰人，諸說紛紜，無所適從。今考本集，且據拾芥抄所載藤原定家說，定為家持所傳。】
　大野東人，糺職大夫果安子也。元明帝時，敘正位上。和銅中，新羅使來朝，東人與從六位下布勢人，奉騎兵迎於三碕。【○本書碕一作椅。】養老中，進從五位下。神龜初，陸奧蝦夷反，從式部卿藤京宇合討之。【續日本紀。】東人建議：「築多賀城，防遏蝦夷。」【多賀城碑。】賞功授從四位下勳四等，為陸奧鎮守將軍，兼按察使。天平中，奏言：「在鎮兵士，宜錄功授官位，以勸後人。」從之。尋敘從四位上。又奏云：「從陸奧達出羽柵，道經男勝，行程迂遠。請征男勝蝦夷，以通直路。」詔遺兵部卿藤原麻呂等擊之。麻呂與東人率諸國兵，進破之。蝦夷悉降。東人之計居多，語在麻呂傳。麻呂奏使東人鎮多賀柵，兼大養德守。十一年，拜參議。太宰大貳藤原廣嗣起兵，朝廷以東人為大將軍，持節討之。從五位上紀飯麻呂副之。發東海、東山、山陰、山陽、南海五道兵一萬七千，又召隼人，授位賜服，令從軍。會遣新羅使船泊長門，敕取其所載器物，以充軍用。使人有才者，量任用之。東人與戰，斬賊將小長谷常人、凡河內田道等，降登美、板櫃、京都三營賊兵一千七百六十七人，並獲器械若干。又差長門豐浦郡小領額田部廣麻呂，將精兵先濟板櫃。遣從五位上佐伯常人、從五位下安倍蟲麻呂，將兵四千及隼人，鎮板櫃營，而自將後至兵繼進。賊將楉田勢麻呂、膳東人、勇山伎美麻呂、佐伯豐石等皆降。詔曰：「朕有所思，今月之末，暫往關東，雖非其時事，事不得已。將軍知之，莫有所疑。」廣嗣逆戰於板櫃河，眾潰，斬廣嗣及弟綱手。十三年，以功敘從三位。帝幸恭仁宮，東人留守平城。十四年，薨。【續日本紀。】
　田中多太麻呂，寶字中，任中衛員外少將，兼上總員外介，敘從五位上，為東海道節度副使陸奧守，兼鎮守副將軍，尋拜鎮守將軍。景雲中，伊治城成，敕曰：「見陸奧國所奏，知伊治城成。版築之功，不滿三旬。朕甚嘉焉。夫臨危忘生，忠勇乃見，銜命奉事，功績早成。非但築城制外，誠足減戍安邊。若不褒進，何勸後徒。宜加酬賞，式慰匪躬。其從四位下田中朝臣多太麻呂，授正四位下。外從五位下道島宿禰三山，首建是謀，今美其功，特賜從五位上。外從五位下吉彌侯部真麻呂，狥國爭先，狄徒馴服，賜外正五位下。軍毅以上，及諸國軍士、蝦夷俘囚，臨事有效，應賜位者，鎮守將軍宜簡定等第奏聞。」多太麻呂上言：「兵士之設，機要是待。習戰輕生，奮勇爭先，如此而可用也。而比年諸國所發戍兵，在道逃亡。當國運糧鎮所，計稻三十六萬束，徒費官物，民庶困弊。前守百濟敬福罷他國戍兵，點當國之人。請依此例，點國申四千人，以減戍兵二千五百人。又此地祁寒，積雪難消。其輪調庸，初夏上道，季秋還鄉，梯山航海，艱辛備至，妨民產業，無過于此。望請調庸收置於國，十年一度，運輸京庫。」許之。又上言：「他國鎮兵見在戍者，三千餘人。其二千五百人，被符既罷。伏請所遺五百餘人，留守諸塞。被天平實字三年符，差浮浪一千人，配桃生柵戶。皆是情抱規避，萍漂蓬轉，將至城下，相繼逃亡。當今之計，募比國三丁已上戶二百，徙實城郭，永為邊防。待其安堵，稍省鎮兵。」太政官議奏曰：「夫懷土重遷，俗人常情。今徙無罪之民，配邊域之戍，則物情不愜，逃亡無己。若有願就二城之沃壤，求三農之利益者，不論當國、他國，任便安置。法外給復，令人樂遷，以為邊守。」奏可。入為宮內大輔。寶龜中，歷民部大輔，兼美濃守，改右大辨，兼出雲守。九年，卒。【續日本紀。】
　坂上苅田麻呂，阿智使主後也。祖父大國，右衛士大尉。父犬養，少以武力稱，聖武帝甚寵昵之，至從四位下左衛士督。及帝崩，大養以被殊遇，與右兵衛率鴨蟲麻呂，請守山陵。孝謙帝憐其志，特許所請，下詔褒之，授正四位上，賜封百戶。寶字初，歷播磨大和守。八年，卒，年八十三。
　苅田麻呂，寶字中，為授刀少尉。惠美仲麻呂反，遣子訓儒麻呂，邀奪鈴印。苅田麻呂奉詔，與將曹牡鹿島足射殺訓儒麻呂，以功授從四位下，賜姓大忌寸，補中衛少將，兼甲斐守。神護中，授勳二等，賜功田二十町，傳其子。賓龜中，以告道鏡奸計，敘正四位下，為陸奧鎮守將軍，補中衛中將，【○本書寶龜三年及延曆五年條，作近衛員外中將。】兼安藝守。奏曰：「檜前忌寸之祖阿智使主，輕島豐明宮馭宇，率十七縣人民歸化。詔賜大和高市郡檜前村而居焉。他姓者十而一二，請以檜前忌寸任郡司。」許之。【○按本書云檜前忌寸祖阿智使主，下文又云：「臣等阿智使主之後。」由是觀之，檜前氏與坂上氏同祖，故有此請。】數年，兼丹波守。天應元年，兼右衛士督。延曆中，坐冰上川繼事奪職。數月，復右衛士督，歷兼伊豫、備前等守。坂上氏世以武顯，苅田麻呂善騎射，宿衛宮掖，歷事數朝，帝殊寵遇，別賜封五十戶。四年，兼下總守，敘從三位。上表言：「臣等本是後漢靈帝曾孫阿智王之後，失先祖之王族，冒下人之卑姓。望請改忌寸，賜宿禰。天恩矜察，儻垂聖聽。所謂寒灰更煖，枯樹復榮也。」於是坂上、內藏、平田、大藏、文調、文部、谷民、佐太、山口等十姓一十六人，皆賜宿禰。是歲，為左京大夫，餘官如故。五年，薨，年五十九。【續日本紀。○按系圖載七男石津麻呂、廣人、田村麻呂、鷹主、真弓、鷹養、雄弓。然除田村麻呂外，諸書無所見，今不取。】子田村麻呂，自有傳。
　道島島足，陸奧牡鹿郡人。體貌雄壯，志氣驍勇，菩騎射。本姓丸子，勝寶五年，改賜牡鹿連。寶字中，為授刀將曹，奉詔與坂上苅田麻呂，射殺惠美訓儒麻呂，以功擢從四位下，賜宿禰，補授刀少將，兼相模守。神護中，授勳二等，陞近衛員外中將，賜姓道島宿彌，至正四位上。景雲初，為陸奧大國造。寶龜中，兼下總守，入為內廄頭，兼播磨守。延曆二年，卒。【續日本紀。】
　大伴駿河麻呂，【○萬葉集曰，大伴駿河麻呂，高市大卿之孫。系圖或曰，參議道足之子。續日本紀、公卿補任不載父祖。今無所考。】