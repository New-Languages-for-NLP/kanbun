【文武天皇】
　文武藤原皇后，諱宮子娘，淡海公不比等女也。帝即位，立為夫人，生聖武帝。養老七年，授從二位，尋敘正一位。聖武帝即位，尊曰皇太夫人。天平七年，皇太夫人母正四位上賀茂比賣卒，葬以散位儀。九年十二月，皇太夫人就皇后宮，見僧玄昉，聖武帝亦造焉。皇大夫人誕帝之後，久不與玄昉相見，沈憂廢事。是日一見，惠然開悟，適與帝相見，天下莫不慶賀。施玄昉絁、綿、絲、布，賜中官職官人位。【○皇后見玄昉事，舊史文義不明。元亨釋書或曰，釋善珠藤太后宮子孽子也。】孝謙帝即位後，稱大皇太后。勝寶六年七月，病篤。詔曰：「頃者，大皇太后枕席不安，稍延旬月。百方救療，猶未平復。朕聞皇天輔德，德勝不祥。庶施慈令，奉資寶體，使寢膳如常，起居穩便。宜大赦天下。」是日，度僧一百、尼七人。數日，崩于中宮，諡曰，千尋葛藤高知天宮姬之尊。火葬于佐保山。寶字四年，墓稱山陵，置國忌齋。【續日本紀。】
　嬪紀竈門娘，帝即位，為嬪。【續日本紀。】
　嬪石川刀子娘，帝即位，與竈門娘同日為嬪。和銅六年十一月，與竈門娘並貶號，不得稱嬪。【續日本紀。○按本書，文武帝即位年，以藤原宮子娘為夫人，紀竈門娘、石川刀子娘為妃，然位次不可以妃書夫人之下。今據和銅六年文，定為嬪。】
【聖武天皇】
　聖武藤原皇后，諱光明子。淡海公不比等第三女也，【○系圖作第二女。今從自製願文。】體貌姝麗，似有光耀，故名焉。【高僧傳、元亨釋書。】幼而聰慧。帝為儲貳，納為妃，時年十六。天資慈仁，志在濟物。攝引妾御，皆得其歡。雅閑禮訓，敦崇佛道。帝即位，授從三位，為夫人。【○按廢帝紀，天平寶字四年，后崩下書云，神龜元年授正一位，為太夫人。考聖武紀，帝即位，尊所生宮子娘，曰太夫人，而不書以光明子為夫人。蓋闕文。而崩下所載正一位，乃從三位之誤。太夫人太子衍，今訂之。】生孝謙帝及皇太子。神龜四年，以皇太子生，封一千戶。尋敘正三位。天平元年八月，立為皇后，益封一千戶。二年正月十六日，帝御大安殿，宴五位已上。及晚，幸皇后宮，百官主典己上，陪從蹈歌，且奏且行，引入宮中，而賜酒食。書短籍以：「仁、義、禮、智、信。」五字，令取之，隨字賜物。得仁字者絁，義絲，禮綿，智布，信段常布。盡歡而罷。既而后嬰疾，度歲不愈。五年五月，敕曰：「后枕席不安，已經年月。百方無效，未知瘥劇。思斯煩苦，忘寢與食。宜大赦天下，救濟此病。」皇先是，后母內命婦正三位縣大養橘三千代薨，遣從四位下高安王等，監護喪事，葬儀準散一位。十二月，又遺一品舍人親王、大納言藤原武智麻呂等，就宅宣詔，贈從一位，特敕莫收食封資人。【續日本紀。】六年，后為先妣造西金堂於山階寺，【水鏡、元亨釋書。】安釋迦十弟子像。【元亨釋書。】后嘗勸帝建東大寺，創諸國國分寺，又置悲田、施藥兩院，療養天下飢病。十一年二月，后又病。詔大赦天下。孝謙帝受禪，為皇太后。勝寶五年四月，又病。詔曰：「頃者皇太后寢膳不安，稍延旬月。雖加醫藥，猶未平復。以為，政治失宜，罹罪有徒。天譴此罰，警戒朕身。其母子之愛，貴賤皆同。犯罪之徒，豈獨無親。庶悉洗滌，救其憂苦。宜大赦天下。」寶字二年七月，又病。詔曰：「皇太后寢膳不安。朕思延年濟疾，莫若仁慈。宜令天下諸國，始自今日，迄今年十二月三十日，禁斷殺生，不得進豬、鹿之類。」八月，百官及僧綱上表，上尊號曰；「中臺天平應真仁正皇太后。」四年三月，皇太后不豫，詔祭天神地祇。令諸社祝部等，各祈其祖。自太神宮禰宜內人物忌，至諸社祝部，賜爵一級。皇太后亦遣使五大寺施物。六月崩，年六十。葬于大和添上郡佐保山。葬儀如太皇太后藤原氏故事。天下舉哀三日，服期三日。帝設七七 齋於東大寺及京師諸寺，令天下諸國造阿彌陀淨土畫像。僧尼寫稱讚淨土經，各於國分金光明寺禮拜供養。十二月，敕：「墓稱山陵，置國忌齋。」【續日本紀。】
　后嘗在家，告父入市，教諸商賈，始用自唐所得稱尺。父曰：「汝當助國宣風，權衡稱尺。」不久而流于天下。【高僧傳。】及長，善書屬文，作屏風銘曰：「種好田良，易以得穀；君賢臣忠，易以至豐。諂諛之語，多悅會情；正直之言，倒心逆耳。正直為心，神明所祐；禍福無門，唯人所招。父母不愛不孝之子，明君不納不益之臣。清貧長樂，濁富恒憂。孝當竭力，忠則盡命。君臣不信，國政不安；父子不信，家閨不睦。」嘗為考妃冥福，手寫金字一切經律論，製願文，書每卷後。【○屏風銘及願文，在東大寺寶藏。銘以鳧毛織成，今見存矣。】又為帝自製願文，納珍寶玩好、御帶牙笏、弓箭刀劍、樂器等於東大寺，以供養焉。【東大寺要錄。】天平初，僧玄昉還自唐，帝賜紫袈裟，以為僧正，安置內道場。【續日本紀。】后甚寵異，頗有醜聲。【今昔物語、源平盛衰記。○按興福寺所藏略年代記載皇后崩而云，玄昉僧正密通之。元亨釋書曰，后建溫室，發誓：「親除千人垢。」又曰，后聞釋實忠容貌端麗，召而見之，夢與之交。今考諸書，后之穢德，自不可掩。據舊史，玄昉榮耀日盛，稍乖沙門之行，時人惡之。蓋意有所指，而諱不明書爾。】
　夫人縣犬養廣刀自，讚岐守唐女也。【○一代要記，唐作麻呂，誤。】帝為儲貳日，納為夫人。生安積親王、井上內親王、不破內親王。敘正三位。寶字五年，遷都保良，賜稻四萬束。明年十月，薨。【續日本紀。】
　夫人藤原氏，左大臣武智麻呂女也。天平九年，敘正三位。二十年六月，薨。【續日本紀。】
　夫人藤原氏，中衛大將房前女也。天平九年，敘正三位，進從二位。寶字四年正月，薨。【續日本紀。】
　夫人廣岡古那可智，正四位上橘佐為女也。【○一代要記，作諸兄女，誤。】天平九年，敘從三位，進正二位。寶字元年，改姓橘宿禰，賜廣岡朝臣。三年七月，薨。【續日本紀。】
【淳仁天皇】
　廢帝後宮粟田諸姊，初適藤原仲麻呂子真從。真從卒而寡居。帝為諸王時，仲麻呂以諸姊妻之，居於私第。帝即位，敘從五位下。【續日本紀。】
【光仁天皇】
　光仁皇后井上內親王，聖武帝女也。養老五年九月，為伊勢齋。神龜四年九月，侍于太神宮。補齋宮寮官人一百二十一人。【○罷齋，年月闕。】天平十九年敘二品。寶字五年，遷都保良，賜稻十萬束。景雲二年，賜太宰綿一萬屯。光仁帝為諸王時，納為妃，生廢太子他戶。【○浦木按，酒人內親王，亦井上內親王之所出也，而大日本史作高野新笠女。】初有童謠曰：「葛城寺の乃，前在や也，豐浦寺の乃西在や也，おしとど於志止度，としとど刀志止度，櫻井に爾，白璧沉くや之豆久也，好壁沉くや之豆久也，おしとど於志止度，としとど刀志止度，然為は波，國ぞ曾昌ゆるや由流也，吾家らぞ良曾昌ゆるや由流也，おしとど於志止度，としとど刀志止度。」識者以為，井者內親王之名，白璧者帝之諱，蓋帝登極之徵也。【○浦木按，童謠曰白璧，而光仁帝諱白壁王，二者形音相近也。】及稱德帝崩，群臣推帝即位，立內親王為皇后，果如讖。寶龜三年三月，后坐巫蠱廢，尋廢皇太子。后又厭蠱難波內親王，四年十月，內親王薨，帝乃詔幽后與廢太子，於大和宇智郡沒官之宅。六年四月，后及廢太子，同日卒。【○水鏡曰，藤原百川以計傾后即太子，廢之。事甚鄙褻，不取。愚管鈔曰，百川將置后于土牢，后化龍，蹴殺之。水鏡又曰，七年九月，每夜有擲瓦石於京中屋上。八年冬，不雨，井水盡涸，皆后之祟所為也。】九年正月，遣從四位下壹志濃王、石川垣守等，改葬后，墳稱御墓，置守家一戶。【續日本紀。○按延喜式，后陵在宇智郡。】延曆十九年，詔復后位，墓稱山陵。【類聚國史、日本紀略。○浦木按，所贈號者，吉野皇太后。大日本史不取，恐混吉野皇太后、高野皇太后於一。未詳。】
　初有右兵衛佐槻本老，光仁帝之舊臣。他戶在東宮驕虐，遇桓武帝無禮。老竭心奉帝，陰有輔翼之志。后與他戶，聞老為帝所昵，數切責之。及巫蠱事起，老按驗其獄，多發姦伏。延曆二十二年，授老三子位階，賞其舊功。【類聚國史。】
　高野皇后，諱新笠，本姓和氏，乙繼女也。【○按乙繼本官無所考。】其先出自百濟武寧王子純陀太子。容德淑茂。帝龍潛之日，聘而納焉，生桓武帝、崇道天皇早良、能登內親王、【續日本紀。】酒人內親王。【○東大寺要錄引日本後記。○浦木按，見東大寺要錄，則酒人內親王者吉野皇后。井上內親王以延曆十九年詔復后位，是為吉野皇后。則酒人內親王當井上內親王之所出也。據此，則大日本史恐誤。】寶龜中，改姓為高野朝臣，授從三位，尋為夫人。桓武帝即位，尊曰皇太夫人，置中宮職。延曆八年十二月，病革。敕畿內、七道諸寺，讀誦大般若經一七日，以禱其疾。數日而崩。帝服錫紵，避正殿，御西廂。率皇太子及群臣舉哀。百官及畿內，以三十日為服期，並率所部百姓舉哀。但神鄉不在此限。又七七御齋，令天下國分二寺誦經。每七日，遣使諸寺誦經焉。明年正月，追尊曰皇太后，諡曰天高知日子姬尊。百濟遠祖都慕王者，河伯之女感日精而所生。皇太后即其後也，故上諡如此。葬于大枝山陵。十一月，敕曰：「中宮周忌，當來月二十八日。禮制忽終，新歲須及。忌景俄臨，彌切罔極之痛，元正肇啟，何受惟新之歡。興言永悲，不能自忍。賀正之禮，宜停止焉。」十二月又詔：「外祖父高野朝臣、外祖母土師宿禰，並贈正一位，改土師氏為大枝朝臣。」【續日本紀。】大同元年，追尊曰太皇太后。【日本紀略。】后姪和家麻呂，仕桓武朝，歷職內外，至從三位中納言。【公卿補任。】又百濟玄鏡，仁貞、鏡仁等，以外戚故，延曆中詔加授爵位。【續日本紀。】
　夫人藤原曹子，【○子一作司。】左大臣永手女也，頗好文筆。【一代要記、系圖。】入宮，敘從三位。寶龜八年八月，為夫人。延曆二年，正三位。【續日本紀。○一代要記，載夫人從三位紀宮子。歷考日本紀，宮子，寶龜中敘從四位下，至延喜五年，始為從三位，而不書為夫人，故不取。】十二年十一月，薨。【一代要記。】
　尾張女王，湯原親王女，敘從四位下。【一代要記。】生稗田親王。【一代要記、皇胤紹運錄。】
　縣犬養男耳，初為女嬬，敘從五位下。帝龍潛之日幸之，生廣根諸勝。【姓氏錄。】
　島姬，縣主毛人女，生彌努摩內親王。【皇胤紹運錄。】
【桓武天皇】
　桓武藤原皇后乙牟漏，內大臣良繼女也。帝在儲宮，納為妃。延曆二年，授正三位，為夫人。四月，立為皇后。生平城帝、嵯峨帝、高志內親王。后性柔婉，美姿容。閑於女則，有母儀之德。三年十月，后母阿部古美奈卒，帝遣使監護喪事。十一月，遷都長岡。后以居喪不從，皇太夫人亦留平城。帝遣使迎之，后遂從皇太夫人，至自平城。明年夏，赤雀見于皇后宮，帝以為瑞賜。天下有位者爵，進宮司、主典已上爵。九年閏三月，后病革。敕度二百僧，又京畿高年鰥寡、孤獨疹疾不能自存者，普加賑恤。崩，年三十一。帝移御近衛府，令京畿、七道，自是月十八日，素服舉哀，以晦日為限。諡曰天之高藤廣宗照姬之尊。【○按高僧傳，稱后曰威瑞應祥皇后。而舊史無所見，故不書。】葬於長岡山陵。【續日本紀。】平城帝即位，追尊曰皇太后，贈古美奈正一位。【日本紀略。】天安二年，詔奉荷前幣。【三代實錄。○按本書清和紀，有贈太皇太后藤原氏長岡山陵之文。追上太皇太后尊號，年月無所見。據類聚國史、日本紀略，淳和帝即位，尊皇太后曰太皇太后。時無皇太后，所謂贈太皇太后，蓋此也。】
　藤原皇后，諱旅子，式部卿百川女也。延曆四年，授從三位。明年正月，為夫人。生淳和帝。七年五月，薨。年三十。遣中納言藤原小黑麻呂、參議壹志濃王等，監護喪事。中納言石川名足、參議紀古佐美，就第宣詔，贈妃正一位。【續日本紀。】淳和帝即位，詔曰：「皇妣享年不永，早從昇天。朕在幼稚，已違慈顧。追上徽號，曰皇太后。」【日本紀略。】天長元年，以皇太后忌月，詔停五月節。【類聚國史。】
　妃酒人內親王，【○一代要記曰，內親王，寶字三年十一月，為齋王。又引神祇記云，寶字二年四月八日，內親王遷于春日宮，但不參大神宮。舊史無所見，故不取。】寶龜元年，進三品。三年，為伊勢齋。五年九月，至伊勢。【續日本紀。】年長而還。容貌姝麗，帝納之掖庭。生朝原內親王。操行不謹，而帝不加禁。【○浦木按，大日本史，以酒人內親王列高野皇后女。今考，則實井上內親王女，他戶親王胞妹矣。又按公卿補任，藤原百川誣井上內親王，以扶桓武帝，令登天位。如是，則桓武帝有愧於茲，故不加禁。】至弘仁中，授二品，常於東大寺，行萬燈會。天長六年八月，薨。年七十六。【東大寺要錄引日本後記。】
　夫人藤原吉子，右大臣是公女也。【系圖。】延曆二年，授從三位，為夫人。【續日本紀。】生伊豫親王。大同二年，坐伊豫親王事，幽于河原寺，仰藥而死。【日本紀略。】承和六年九月，贈從三位。詔曰：「」故無位藤原朝臣吉子，屬遇轗軻，墜失爵位。時移事貿，追悼營魂。宜復本班，照之窀穸。十月，以有祟，又贈從二位。【續日本後紀。】
　夫人多治比真宗，參議長野女也。生葛原、佐味、賀陽、大德四親王，因幡、安濃二內親王。【葛原親王，據日本紀略、文德實錄。佐味、賀陽、大德三親王，因幡內親王，皇胤紹運錄、帝王編年記。安濃內親王，續日本後紀、皇胤紹運錄。】進正三位，為夫人。弘仁十四年六月，薨。年五十五。淳和帝詔贈正二位。及葬，任葬司。四位二人、五位五人，六位已下十一人。【日本紀略。】
　夫人藤原小屎，中務大輔鷲取女也。生萬多親王。【皇胤紹運錄、帝王編年記。】
　女御紀乙魚，敘正五位上。承和三年，授從四位下。七年五月，卒。【續日本後紀。】
　女御百濟教法，敘從四位下。承和七年十一月，卒。【續日本後紀。○按一代要記曰，藤原仲子，參議家依女，為桓武帝女御。藤原系圖曰，正子，式部卿宇合之孫，而清成女也，為桓武帝女御、贈皇后。皆他書所不載，故今不取。】
　橘常子，兵部大輔島田麻呂女也。入宮有寵，生大宅內親王。授從三位。帝崩，出家為尼。【日本紀略。】嵯峨帝即位，賜新錢百貫。【類聚國史。】弘仁八年八月，薨。年三十。【日本紀略。】
　橘御井子，左中辨入居女也。生賀樂內親王、菅原內親王。【皇胤紹運錄、一代要記、帝王編年記。入居書左中辨，據橘氏系圖。】敘從四位下。嘉祥二年，進從三位。【續日本後紀。】
　坂上春子，大納言田村麻呂女也。敘從四位下，生葛井親王、春日內親王。【文德實錄。春日內親王據皇胤紹運錄。】
　紀若于，【○若或作穉。】大納言船守女也。【一代要記、皇胤紹運錄。】延曆八年，敘從五位上。十年，進從四位下。【續日本紀。】生明日香親王。【皇胤紹運錄、帝王編年記。】
　坂上又子，【○續日本後紀、三代實錄，又作全。按又、全訓讀相近。】左京大夫苅田麻呂女也。帝為儲貳，以選入宮，授正五位上。生高津內親玉。延曆九年七月，卒。【續日本紀。】
　藤原上子，大納言小黑麻呂女也。授正五位下，生滋野內親王。【文德實錄。】
　藤原河子，從四位上大繼女也。以選入宮，敘從五位上。【文德實錄、三代實錄。】生仲野親王、安敕內親王、大井內親王、紀內親王、善原內親王。【三代實錄。安敕內親王據文德實錄。】弘仁八年，進從四位下。【日本紀略。】承和五年正月，卒。【續日本後紀。】
　河上好，【○皇胤紹運錄，作川上貞奴。】外從五位下錦部春人女也。授從五位上，生坂本親王。【一代要記。】
　百濟教仁，從五位上武鏡女也。【一代要記。○本書作從五位下，今據續日本紀訂之。】敘從五位下。生太田親王。【一代要記、帝王編年記。】
　百濟貞香，敘四位下，教德女也。敘從五位下。【一代要記。○本書，教德作教法。今從皇胤紹運錄。】生駿河內親王。【一代要記、皇胤紹運錄。】
　藤原東子，中納言種繼女也。生甘南美內親王。【日本紀略、皇胤紹運錄。書東子據紹運錄。】
　藤原南子，中納言乙馭女也。生伊登內親王。【三代實錄、皇胤紹運錄。書南子據紹運錄。】
　中臣豐子，正六位上大魚女也。生布勢內親王。【皇胤紹運錄、一代要記。大魚書正六位上，據要記。】
　橘田村子，入居女也。生池上內親王。【皇胤系圖、一代要記、帝王編年記。○皇胤紹運錄，池上內親王母同賀樂。然則，田村子即御井子乎。橘勢系圖唯有御井子，而無田村子。今從要記、編年記。又按三代實錄曰，藤原良繩室，入居女也，名曰田村子。蓋田村子初為桓武宮人，後嫁良繩乎。】
　多治比豐繼，初為女孺。生長岡岡成。【一代要記。皇胤紹運錄作多治比豐繼女。今從姓氏錄。】
　百濟永繼，正五位上飛鳥部奈止丸女也。【公卿補任。】初適藤原內麻呂，生真夏冬嗣。【公卿補任、尊卑分脈。】後入宮為女孺。生良峰安世。授從七位下。【姓氏錄、公卿補任。○尊卑分脈作從五位上，或從五位下。】