【後醍醐天皇】
　後醍醐藤原中宮，諱禧子。太政大臣實兼女也。【花園帝御記、增鏡、女院小傳、歷代皇記、太平記。】帝為太子時，見而悅之，【增鏡。】遂入東宮。生懽子內親王。【增鏡、皇胤紹運錄。】文保二年四月，授三位。七月，為女御。【女院小傳、後宮略傳。】元應元年八月，立為中宮。【後宮略傳、歷代皇紀。○太平記曰，中宮無寵，終身不得侍帝，誤。】元弘元年，帝幸笠置，中宮匿懽子所居野官傍。【增鏡。】二年五月，光嚴院上號曰禮成門院。【女院小傳、歷代皇紀、尊卑分脈。】初中宮生懽子，久之無子。帝方謀誅北條高時，嘉曆二年宣言：「中宮復有娠，移常盤井殿，大集僧徒，修密法似禱之。」既而經年不娩，實咒詛高時也。【增鏡、異本太平記。】明年，帝遷隱岐，中宮往六波羅，與帝訣，悲不自勝，作歌曰：「此上の古乃宇閉能，思ひは有らず於母比波阿羅自，つれ無さの鬬禮奈佐乃，命よされば伊能知與佐禮婆，何時を限りぞ伊鬬乎加岐理存。」是後憂思成疾，【增鏡。○歌出太平記卷四。】遂削髮為尼。【增鏡、女院小傳。】元弘三年六月，帝還官，詔養髮，復為中宮。病增劇，修五壇法以禱之。【增鏡。】十月，崩，稱後京極院。【後宮略傳、歷代皇紀、尊卑分脈。】
　中宮，諱珣子。【○歷代皇紀作恂子，後宮略傳作祹子，蓋誤。○按，祹字，本玉字旁。】後伏見帝長女也。【皇胤紹運錄、女院小傳。】應長元年六月，為內親王。文保二年二月，敘一品。【女院小傳。】元弘三年十二月，立為中宮。【女院小傳、後宮略傳。】生一皇女。【皇胤紹運錄。】延元二年正月，進號新室町院。【貴女抄、女院小傳、歷代皇紀。】五月，崩。【女院小傳。○後宮略傳為正月崩，追進號。】
　藤原廉子，右近衛中將公廉女也。【尊卑分脈、太平記。】太政大臣公賢養為子。【女院小傳。】有才色，善和歌。初給侍後京極院，帝見而悅之，召入宮。【增鏡、太平記。】元德三年，敘從三位，【女院小傳。】稱內侍三位。【增鏡。】元弘二年，從帝于隱岐，賊平從還，賜大佛貞直釆地，為湯沐邑。【增鏡、太平記。】建武二年四月，準三宮。【女院小傳。】廉子天資警潁，善迎主意，以專時寵。雖播蕩幽屏之際，未嘗不從。而通賂謁，招外權。每有陳請，有司奔走奉之，中外望之踰于正匹。由是賞刑紊亂，群下憤疾。足利尊氏忌護良親王勇武，謀除之。因依附廉子，進以奇讒。廉子持訴帝，終寵護良濟。尊氏之反者，廉子之所為也。【太平記。】生皇太子桓良，及後村上帝、成良親王、【神皇正統記、皇胤紹運錄。】祥子內親王、惟子內親王。【皇胤紹運錄、歷代皇紀。】正平六年十二月，上號曰新侍賢門院。【女院小傳、園太曆、太平記。○女院小傳曰，與國中尊曰皇后，而年月不詳。園太曆有皇太后先朝廷皇太后宮職之文，文義不詳。故今不取。】十四年四月，薨於吉野。【源通冬願文、女院小傳。○吉野據太平記。】年五十九。【源通冬願文。】後村上帝為喪服三年。【新葉和歌集。】

　女御藤原榮子，關白道平女也。【歷代皇紀、尊卑分脈。】元弘三年十二月，為女御。【歷代皇紀。按本書為二年，然帝在隱岐，不當有此事。今定為三年。】
　典侍藤原親子，參議宗親女也。稱中納言典侍。生滿良親王。【尊卑分脈、古本帝王系圖。】
　藤原為子，權大納言為世女也。【增鏡、冷泉系圖、太平記、皇胤紹運錄。】初事後二條帝，【冷泉系圖。】帝為太子時，召內之。大被寵幸，稱權大納言局。【增鏡。】生尊良親王、宗良親王、【皇胤紹運錄、冷泉系圖、增鏡。】瓊子內親王、【作者部類。】欣子內親王，及一皇女。【皇胤紹運錄。○增鏡曰，為子生女三宮，然名稱事實不可考。】早卒。及帝即位，敕贈從三位。為子能和歌，為世撰續千載和歌集，多採其所詠。【增鏡。】
　藤原實子，左大臣實雄女也。【皇胤紹運錄。】初在後宇多帝宮，後仕帝。【園太曆系圖。】生一皇女，敘從一位。【皇胤紹運錄。】
　藤原守子，左大臣實泰女也。敘從二位。【園太曆系圖。】生玄圓法親王。【皇胤紹運錄、諸門跡譜。】
　源親子，權大納言師親女也。【皇胤紹運錄。】初入龜山帝宮，生皇子某。後侍京極院，帝見而幸之。敘三位，稱民部卿三位。【增鏡、皇胤紹運錄、太平記。】生護良親王、妣子內親王。【皇胤紹運錄。】及帝播遷，親子留京。時護良親王逃十津河，親子憂思不自勝，詣北野社，宿留七日以禱焉。作和歌曰：「忘れずは和須禮孺波，神も哀れと加美毛阿波禮斗，思ひ知れ於毛比志禮，心盡くしの古古呂豆久志能，古への旅以珥志倍能多備。」夢有老翁，執梅花一枝，倚杖而立。親子問其所來，翁愀然無言，棄梅花而去。親子視之，繫和歌曰：「巡り來て迷愚利岐氐，遂には澄むべき津比珥須牟倍岐，月影の津岐加藝能，暫し曇るを志婆志久毛流遠，何歎くらん奈珥奈藝久羅牟。」覺而異之，以為吉兆。後果驗焉。【太平記。】
　菅原氏，正三位在仲女也。稱少將內侍。生聖助法親王。【皇胤紹運錄、諸門跡譜。】
　藤原氏，大納言隆資女也。稱少納言內侍。生僧尊真。【古本後醍醐帝系。】
　藤原氏，左近衛中將為道女也。【冷泉系圖。】初為中宮宣旨，被幸。【增鏡。】生法仁法親王、【增鏡、冷泉系圖、皇胤紹運錄、諸門跡譜。】懷良親王，【○按本書云，阿蘇宮母同法仁。阿蘇宮蓋懷良也。股本後醍醐帝系曰，母同尊良。今姑從本書。】及一皇女。【皇胤紹運錄。】稱權大納言三位局。【皇胤紹運錄、冷泉系圖。】及帝遷隱岐，為尼。【增鏡。】
　大納言局，生一皇女。【皇胤紹運錄。○按園太曆系圖，權大納言公敏女，稱後醍醐大納言局，蓋此人也。】
　權中納言局，生一皇女。【皇胤紹運錄。○按本書書後宇多院權中納言局，而不載誰女。據園太曆系圖，權大納言藤原公泰女，為後醍醐帝宮女，後遺世為尼，蓋此人也。】
　民部卿局，生一皇女。【皇胤紹運錄。】
　坊門局，生一皇女。【皇胤紹運錄。】
　左衛門督局，為忠女也。【○為忠失姓氏，按冷泉系圖，勸修寺系圖，共有為忠，不知孰是。】侍遊義門院。生一皇女。【皇胤紹運錄。】
　近衛局，侍昭訓門院。生一皇子。【皇胤紹運錄。】
　某氏，基時女也。【○基時姓闕。】生一皇子。【皇胤紹運錄。】