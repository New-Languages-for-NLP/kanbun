【後鳥羽天皇】
　後鳥羽藤原中宮，諱任子。攝政兼實女也。【一代要記、女院小傳、後宮略傳、紹運要略。】文治五年，敘從三位。【玉海、仲資王記、女院小傳、後宮略傳。】建久元年，為女御，尋立為中宮。年十八，長於帝七歲。【玉海、一代要記、帝王編年記。○女院小傳作年十七。】生春華門院。【一代要記、帝王編年記、愚管抄。】建久七年，出居八條院。初權大納言源通親傾巧阿世，與帝乳丹亂，欲納其所生女於宮。上皇宮人高階榮子，亦與通親謀，窺伺帝舉動，陽以賴朝意，勸帝勤政事，省遊豫，而密告賴朝。以帝意不懌，因設詭辭，離間中官及兼實。由是中宮寵衰，遂出宮。【愚管抄。】正治二年，上號曰宜秋門院。【玉海、一代要記。】建仁元年，為尼，法名清淨智。【一代要記、帝王編年記。○法名據女院小傳。○歷代皇紀為建保元年。】建曆二年，辭院號、年官、年爵。【皇帝紀抄、帝王編年記、女院小傳。】曆仁元年十二月，崩。【歷代皇紀。】年六十六。【○據玉海為中宮年十八文。○歷代皇紀、女院小傳作六十五，誤。】
　典侍某氏，稱少納言典侍。生僧道守。【一代要記、皇胤紹運錄。】
　藤原重子，式部少輔範季女也。【○參取皇胤紹運錄、尊卑分脈、女院小傳。○百鍊抄承元元年重子作親子。】生順德帝、【仲資王記、女院小傳、歷代皇紀。】雅成親王、【一代要記、帝王編年記、皇胤紹運錄。】寬成親王。【仲資王記、百鍊抄、皇胤紹運錄、諸門跡譜。】初源在子甚幸於帝，既而愛弛，由是重子得寵。【愚管抄。】建久九年，敘從三位，尋進從二位。【女院小傳。】稱二條君。【增鏡。】承元元年，準三宮，進號脩明門院。【歷代皇紀、院號定部類記引外記賴平記。】帝嘗集群臣於水無瀨殿賭射，遣近習乞賭物於門院，以試之。門院乃與之韓櫃，甚重。啟視之，錢也。使者意鄙之。帝笑曰：「門院知故事。殿上賭射，賭以錢，是故事也。顧汝曹不之知而已。」【增鏡。】承久三年，北條泰時逼帝薙髮，門院亦為尼，【百鍊抄、光臺院御室傳。】法名法性覺。十一月，辭院號、年官、年爵、封戶、諸司例給等。【女院小傳。】屏居岡碕。【○參取明月記、平戶記。】後有盜闌入焉，門院畏避之四辻。【平戶記。】文永元年八月，薨，年八十三。【歷代皇紀、女院小傳。】
　源在子，法勝寺執行能圓女也。【尊卑分脈、五代帝王物語、增鏡。】壽永之亂，能圓奔西海，在子與母藤原氏在京師。母與參議源通親姦，【愚管抄。○藤原氏據尊卑分脈。】通親視在子如己子。入宮，稱宰相君。生土御門帝、【增鏡、帝王編年記。○女院小傳作內大臣通親女。】皇女某。【明月記寬喜三年。】帝將禪位，時儲貳未定。帝意在為仁、長仁二皇子，而疑所立。齋戒登石灰壇，拜太神官者七日。探籌卜之，得為仁。帝雅意屬長仁，以卜不從，頗不樂。及上食輟箸不御，沉吟久之曰：「無如之何？無如之何？」左右不知故。時在子陪膳，帝顧曰：「往語通親，今宮膳羞宜加意。」在子悟其意，喜不自持，走告通親。通親亦大喜。為仁親王遂踐大位，是為土御門帝。在子本姓藤原，以僧女不可為國母，因以通親為父，冒源姓。【五代帝王物語。】後及母死。在子與通親亂。由是，寵漸弛。【愚管抄。】土御門帝即位，敘從三位，準三宮。【業資王記、百鍊抄、女院小傳。】建仁二年，進號曰承明門院。【一代要記、女院小傳、院號定部類記引帥入道記外記記。】建曆元年，為尼，法名真如妙。【女院小傳。】後嵯俄帝龍潛日，從門院居土御門殿。及即位，屢如土御門殿。世以為榮。【增鏡。】正嘉元年七月，薨，年八十七。【增鏡、歷代皇紀、帝王編年記、女院小傳。○百鍊抄作八十六，一代要記八十八。】廢朝三日。【園太曆貞和二年。】
　藤原氏，內大臣信清女也。【帝王編年記、皇胤紹運錄、諸門跡譜、一代要記。○女院小傳作信隆女。】稱西御方，【帝王編年記、平戶記寬平三年。】又稱坊門局。【帝王編年紀、仲資王記原久元年、一代要記。】生長仁親王、【帝王編年記、皇胤紹運錄、諸門跡譜。】賴仁親王、【帝王編年記、平戶記寬平三年。○一代要記為少納言典侍所生，誤。】嘉陽門院。【皇胤紹運錄、女院小傳。】從帝隱岐。帝崩，歸 京師。【平戶記寬平三年。】
　藤原氏，大納言定能女也。稱大宮局。生尊圓法親王、僧行超。【一代要記、皇胤紹運錄。】
　源氏，少納言信康女也。【一代要記、帝王編年記、尊卑分脈。】稱兵衛督局。【歷代皇紀。○皇胤紹運錄作丹波局。】生肅子內親王。【帝王紀抄。】
　尾張局，法眼顯清女也。生朝仁親王。【皇胤紹運錄、諸門跡譜、一代要記。】
　丹波局，名石。父織簾為業。以舞女入宮，有寵。【明月記。】後稱右衛門督。生熙子內親王、【皇胤紹運錄。】瀧、姬法師，亦並以舞女入宮。瀧，生覺仁法親王。【一代要記、皇胤紹運錄。○要記稱丹波局，金不取。】姬法師，生僧覺譽、【一代要記、皇胤紹運錄、諸門跡譜。】僧道伊、僧道緣。【皇胤紹運錄。】
