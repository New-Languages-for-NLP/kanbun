初吹負軍金綱井，時高市郡大領高市許梅口噤不言三日，神憑曰：「我是高市社神事代主，牟狹社神生靈也。當以神馬兵器，獻神日木磐余彥天皇陵。我已奉皇御孫送不破官，還護本軍。今敵軍將自西道至，宜為警備。」言訖，殆如夢覺。吹負乃遣許梅祭陵，如神所教，並奉幣二神。又村屋神憑祝曰：「敵兵將至、自中道過我社。宜速設備。」俄而壹岐韓國來自西道，廬井鯨至自中道，果如其言。事平，吹負具狀奏之，敕陞三神位以祀焉。【日本紀。】吹負二子，祖父麻呂、牛養，並仕聖武朝。祖父麻呂，從四位下，越前按察使。牛養，至正三位，中納言。【續日本紀。】
　大伴馬來田。馬來田，【本書一作望多。】吹負兄也。初與吹負居倭。及天武帝入東國，與黃文大伴追從焉。【日本紀。】帝即位，論功封一百戶。【續日本紀。】十一年，卒。帝甚悼之，遣泊瀨王弔之。以其累葉立功，贈大紫，賜鼓吹葬之。【日本紀。○續日本紀，大紫作內大紫。】
　子道足，【公卿補任為安麻呂子，未知何據。】仕文武、元正、聖武朝，至參議正四位下，南海道鎮撫使。大寶元年，賜父封四分之一。【續日本紀】
　道足子伯麻呂，勝寶初，除上野守，累遷至從四位下。寶龜中，拜參議。宴飲談話，頗有風操。光仁帝寵幸之。歷左大辨、衛門督、中宮大夫，加從三位。延曆元年，薨。【續日本紀】
　小子部鉏鉤，尾張國守。壬申之亂，天武帝入不破，比及郡家，鉏鉤率眾二萬來歸。帝喜之，分遣其兵，扼諸道。及與近江兵戰，鉏鉤匿山自殺。帝日：「鉏鉤，有功者也。無罪自死，其有陰謀乎。」【日本紀。】
　坂本財，壬申之亂，為大伴吹負將。事平，授大錦上。帝元年，卒。贈小紫。【日本紀。】
　紀阿閉麻呂，壬申之亂，拜東道將軍。天武帝即位，優詔褒功。二年，卒。贈大紫。【日本紀。】
　大分惠尺，壬申之亂，天武帝使往近江，召高市、大津二皇子。及帝至伊勢，與大津皇子來會。三年，病劇。詔曰：「惠尺背私奉公，不顧身家，竭力大事，以成雄圖。朕素欲優寵，而今無及。儻終不起，厚報子孫。」因進位外小紫，無何而卒。【日本紀。】
　物部朴井雄君，【舊事紀曰，守屋子物部雄君連公，天武帝時，賜氏上內大紫冠位。按，守屋被殺在用明帝二年，至壬申之亂，相聚八十八年，頗非無疑。故不取。】壬申之亂，以舍人從車駕於東國。【日本紀。】天武帝即位，論功封一百戶。四年卒，贈內大紫，賜氏上。【日本紀。】大寶元年，敕賜封四分之一於其子。【續日本紀。】
　三輪子首，【本書子首或作子人。】為伊勢國介。壬申之亂，降于天武帝。【日本紀。】論功封一百戶。【續日本紀。】四年，卒。贈內小紫，諡大三輪真上田迎君。【日本紀。】大寶元年，敕賜封四分之一於其子。【續日本紀。】
　坂田雷，天武帝四年，卒。以壬申功臣，贈大紫。【日本紀。】
　紀堅麻呂，【堅，本書或作訶多。】位小錦下。天武帝元年，為造高市大寺司。七年，卒。以壬申功臣，贈大錦上。【日本紀。】
　大分稚見，【本書，見或作臣。】以勇敢稱。壬申之亂，從大津皇子，會天武帝于伊勢。瀨田之戰，為先鋒。破帝大友軍。天武帝即位，為兵衛。七年， 卒。贈外小錦上。【日本紀。】
　秦綱手，位小錦下。天武帝八年，卒。以壬申功臣，贈大錦上。【日本紀。】
　星川麻呂，位小錦中，【日本紀。】賜功田四町。【續日本紀。】天武帝八年，卒。以壬申功臣，贈大紫。【日本紀。】子黑麻呂，從七位上。靈龜二年，父功賜田。【續日本紀。】
　三宅石床，為伊勢國守。壬申之亂，降于天武帝，位至小錦下。八年，卒。贈大錦上。【日本紀。】
　舍人糠蟲，位大山上。天武帝十年，授小錦下。尋卒。以壬申功臣，贈大錦上。【日本紀。】
　土師真敷，天武帝十年，卒。以壬申功臣，贈大錦上。【日本紀。】