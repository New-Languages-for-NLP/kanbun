　源俊賢，左大臣高明第三子。仕圓融、華山、一條朝，歷侍從，兼備後介、左近衛少將，補藏人，任右中辨，兼太皇太后宮權亮。【公卿補任。】俊賢素與關白道隆相善，道隆私謂俊賢曰：「藏人頭自古重其選，方今才能見稱者誰乎？」對曰：「亡踰於僕者。」道隆頷焉，遂擢補藏人頭。由是俊賢常德道隆。【古事談。】既而敘從四位下，兼右兵衛督。長德元年，任參議，尋兼勘解由長官、右近衛中將、治部卿、播磨守，累敘正三位。寬弘中，任權中納言，敘正二位。寬仁元年，任權大納言。尋上表辭之，為民部卿。萬壽四年，薨，年六十九。【公卿補任。】俊賢嘗從關白賴通遊北山，路有堂舍。眾將入，俊賢止曰：「邇日北方不塞，恐將有凶穢。」驗之，果有載屍車，置廡下。眾嘆服。【古事談、十訓抄。】二子顯基、隆國。【尊卑分脈。】隆國自有傳，顯基隱逸傳。
　藤原公任，關白賴忠長子也。【公卿補任。】天元三年，加元服於清涼殿，帝親授冠。【日本紀略。○帝親授冠，據扶桑略記。○按略記為二年事，恐誤。】敘正五位下。【日本紀略、公卿補任、歌仙傳。】尋為侍從。永觀、寬和間，任左近衛權中將，兼尾張、伊豫權守，進正四位下。永祚初，補藏人頭，兼備前守。正曆三年，拜參議。長德、長保間，兼左右衛門督、檢非違使別當，任中納言，敘正三位。【公卿補任。】為人聰敏，博綜眾藝，善賦詩，工音樂，最長和歌。【參取大鏡、十訓抄、古今著聞集。】與源俊賢、藤原行成，俱為納言，掌典禮。而至於朝儀式目，則多出公任之手。議者謂：「進退禮容，不及其所識。」【江談抄。】寬弘初，藤原齊信位次超公任。公任觖望，稱疾不朝，上表辭職。不允。遣右中辨藤原經通就第敘從二位，促令入朝。【續古事談。】無幾，任權大納言，進正二位，兼按察使。【公卿補任。】攝政道長與群卿遊于大井川，浮詩、歌、管絃三船，各選其才乘之。道長謂公任曰：「足下多能，將駕何船？」公任請乘和歌船。他日語人曰：「使我作詩如歌者，必播名于世。悔當時不駕詩船。」【大鏡、古事談。○十訓抄、袋草子、古今著文集，為詩歌兩船。】萬壽元年，喪其愛女，憂念不輟，遂上表致仕，意欲薙髮。然恐兒孫不肯從，託造堂避方忌，而入北山長谷別莊，遂祝髮為僧。性素不好色，其妻先為尼，自是獨居，常樂閒寂。【榮華物語。】長久二年，薨，年七十六。【扶桑略記。】世稱四條大納言。【榮華物語。】所著有北山抄、和歌九品論義、新撰髓腦、前十五番名所和歌集，及深窗祕抄、金玉集等書。又撰和漢朗詠集，授女婿藤原教通。【○又撰以下，十訓抄。女婿姓名，據榮華物語。】公任受業於高岳相如，以故朗詠集中多載其句。【江談抄。】嘗與具平親王論和歌曰：「貫之，歌仙也。」親王曰：「何得及人麻呂？」公任不然之。後日，各撰秀絕十首議之，八首人麻呂勝，一首優劣不辨，而貫之僅得一首勝耳。【古事談、袋草子。】公任心不服，退自撰歌仙三十六人秀歌，左右相配，至今傳世。【袋草子。○左右相配據藤原為家弘長歌合序。】子定賴。
　藤原定賴，美姿儀，善和歌，【榮華物語。】兼工書。寬弘中，歷侍從，右近衛少將。長和三年，為右中辨，兼中宮權亮。【公卿補任。】是歲，帝將幸春日社。定賴為行事。時定賴從者與敦明親王奴鬭爭，定賴怒，令從者毆之，幾死。親王訴之於帝。帝方震怒，敕藏人藤原永信，下宣，遣檢非違使收定賴從者。及用事者中務丞源光成、進士橘為通、左大臣道長奏曰：「捕其諸司官人進士輩，於事不細。當以敕命傳於臣。而永信直下其宣，請先論永信罪。」於是帝暫停宣。既而收定賴從者，停其行事。五年，大嘗會，定賴當為行事。攝政賴通雅知其惰慢廢事，用右少辨藤原資業代之。乃語眾曰：「若定賴才能賢則賢，然緩怠亦甚。我聞博雅才人，文筆管絃，無所不該通。而天下緩怠之白者也。定賴豈其匹邪？」白者，猶言知名者。【小右記。】定賴嘗詐稱關白賴通之言，嘲源顯定。賴通聞之，面責曰：「攝關豈嘲人乎？」由是停朝參幾半歲。蓋顯定黨賴通，定賴黨教通。其相思如此。【江談抄。】寬仁元年，敘正四位下，補藏人頭。【公卿補任。】定賴嘗與諸殿上人飲於尚侍直廬，與藤原兼房互相嘲謔。兼房怒，陵辱之。藤原資業勸定賴罷歸。兼房欲奪其冠，定賴走而免。兼房追至其家，投瓦礫於門內，大詈而還。世譏其為藏人頭，而威嚴不行也。【小右記。】四年，任參議，兼右大辨。治安二年，敘從三位。長元中，任權中納言。長久三年，奉敕書宮殿榜，特賀敘正二位，尋兼兵部卿。寬德二年，以病免，乃薙髮。明年，薨，年五十一。【公卿補任。】初一條帝行幸大井川，定賴與父同扈從，帝命群臣獻和歌，公任心竊願定賴作秀歌。既而講師唱定賴。定賴歌曰：「水も無く美頭茂奈久，見えこそ渡れ瀰曳和多流河那，大井川於保為加波。」公任憮然色變。至唱「きしの紅葉は弭瀰迺模美治波，雨とふれども阿迷登不禮登母」之句，欣然曰：「謂之秀歌亦可。」【西行談抄。】
　藤原行成，右近衛少將義孝長子也，祖父伊尹養為子。寬和中，為侍從，任左兵衛權佐。永祚、正曆間，兼備後權介，敘從四位下。長德元年，擢藏人頭。【公卿補任。】初行成與藤原實方論事殿上，實方不堪怒，取行成冠，投之中庭。行成不敢與之抗，使主殿司取冠著之，徐曰：「何以至此！」帝偶隔蔀見之，以為：「器度如此，足以任事。」【古事談、十訓抄。】會藏人頭源俊賢遷參議，帝問曰：「誰可代汝者？」俊賢以行成對。帝曰：「」階級卑賤，難遽超擢。俊賢曰：「行成才能過人，足司獻納。何以資望之淺，沮其登庸。夫君人者，在務知人。知人則賢者益進德，小人自懷戒。否則政事不能無衍失。惟陸下察之。」帝然其言。翌日補之。【大鏡。】先是，行成坎壈日久，怏怏不樂，欲薙髮遁世。俊賢素服其才，慰諭曰：「窮達有命，宜勿屈志。足下有家寶否？」行成曰：「我有一劍，累世重器也。」俊賢曰：「當急鬻為資，以祈榮達。我且竭力推獎。」【古事談。】及行成任納言，班在俊賢之上，而深感舊恩，每坐讓席。【古事談、大鏡。】尋歷民部權大輔、左右中大辨，兼大和權守。長保三年，任參講，兼侍從，敘從三位。寬弘中，兼皇太后宮權大夫，為民部卿，任權中納言。長和初，至正二位。寬仁中，兼太宰權帥，轉權大納言。萬壽三年，兼按察使。明年，薨，年五十六。【公卿補任。】
　性直諒，【古事談。】多才藝，【愚管抄。】最長書法，冠絕當時。【十訓抄、江談抄。】世與兼明親王、藤原佐理並稱。【江談抄。】一條朝奉敕，題宮闕禁門榜。帝褒賞，特進其位。【公卿補任。】時敕修飾僧空海所書美福門榜，行成設空海肖像，使大江以言作文，祭告之，而後潤色。世傳：「往時小野道風謗毀空海榜字，忽手顫不能成字。蓋行成懼有祟。」其謹飭如此。【古今著聞集。】凡行成每題榜，必記位署姓名於其背，佐理不然。後人涉疑似者，由是決焉。【徒然草。】後一條帝戲使侍臣各出扇於御前，而觀其意趣巧拙，以科優劣，謂之殿上扇合。行成未顯時，有此戲。眾競雕飾金銀珠玉，以誇其美。行成唯髹漆其柄，黃紙製之，書樂府數句，楷草相半，筆勢殊絕。帝把玩，歎賞不已，取而藏之。【古今著聞集。】初行成遽補職事，任辨官，以故禮典多失墜。及稍練習，還優等輩。時人謂：「問學之力也。」【古事談。】四納言嘗相會蹴鞠，鞠逸落場外。公任戲曰：「眾中脫有非大臣大將之子者，須攝鞠來，蓋斥行成也。」行成艴然曰：「嗟乎使人享壽，則大臣大將，豈偽難得。而不幸早世，為卿曹受侮如此。」公任默慙失言。【十訓抄。】長保中，捨外祖源保光舊宅，創世尊寺。【日本紀略、百鍊抄。○外祖據尊卑分脈。○按大鏡，世尊寺乃伊尹之舊居也。】後世傳行成書法，稱世尊寺家樣。【尺素徃來。】其日錄曰權記，又著東宮年中行事二卷。【仁和寺書籍目錄。】子實經、良經、行經。【榮華物語、尊卑分脈。】行經為藤原長家養子，儀容間雅，善和歌。【榮華物語。】寬德中，任參議。水承中，兼兵部卿，至從二位。【公卿補任。】妙于書，頗有父風。子孫相繼，以書稱于世。【尊卑分脈。】
