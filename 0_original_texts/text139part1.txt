藤原實資，乳名大學丸。【大鏡。】參議齊敏子也。祖父實賴養為己子，【公卿補任、大鏡、榮華物語。】甚見慈愛。其珍寶莊園，咸歸焉。【大鏡。】少屢歷清要。長保三年，任權大納言，兼右近衛大將。【公卿補任。】是時，左大臣藤原道長累世權戚，加以后父，專總朝政，逞縱威福。及三條帝嗣，道長驕蹇殊甚。朝臣上下，夤緣攀附，唯恐不及。朝廷綱紀，日益頹弛。實資獨侃然正色，無所回撓。帝亦竊倚賴之。【○參取小右記、大鏡、榮華物語。】初宣耀殿女御入宮有幸，生小一條院。枇杷中宮之立也，帝繼欲立女御為皇后，然憚道長不決。道長揣帝意嚮之，而外示贊襄，內實沮礙。及冊拜日，廷臣佞媚之徒，恐其補皇后職，悉往中宮所居，逃避朝命。帝遣使召之，眾皆不應，以醜言陵侮敕使。如參議藤原正光，至以瓦礫投之。實資適有疾，聞之曰：「天無二日，士無兩主。實資豈可畏權臣而忽朝命哉！」即時力疾，與中納言藤原隆家等數輩入朝，預嘉會。帝深德之，密諭實資子資平曰：「朕淹在東宮，不知物情。常謂：『一旦登極，何事不如意。』而今不獲爾。昨日立后，自公卿以下，咸憚左大臣，應敕喚。惟須大將經理，朕深嘉忠懇。自今以往，庶事必與大將議。卿其以是密報，俾大將知之。慎勿泄焉。」實資聞敕諭，大感喜曰：「食祿之身，恒恐素餐之責。臣子之義，安可不奉命乎。」會道長病，時有流言：「實資、隆家等喜道長病。」實資曰：「此言何所從來？榮辱有命，何足恤也。」于時帝久患眼，道長因逼令禪位後一條帝，而以皇長子小一條院為其儲副，欲使實資為東官大夫。實資輒辭謝曰：「身典親衛，十六年于此。衰老日迫，警衛或懈。重以顯要，益非所堪也。」事遂寢。寬仁三年，刀伊寇西海。敕符太宰府討之。藤原隆家時為權帥，符未及到，發管內兵，擊而卻之，奏捷京師。公卿會議酬賞。權大納言藤原公任、中納言藤原行成等曰：「所下敕符，雖有賞募之文。而符未到，先既發兵，不宜加賞。」實資駁曰：「昔在寬平中，新羅侵對馬。島司文室善友不待敕符，擊走寇賊，朝議加賞。苟有功可錄，何問敕符到不到。此而不賞，將何以勵後。」權大納言藤原齊信亦同其議，遂行焉。【小右記。】治安元年，拜右大臣，【公卿補任、日本紀略。】尋兼皇太弟傅。【公卿補任。】萬壽三年，聽駕牛車入宮門，不就班列直上殿。【日本紀略。】長曆元年，敘從一位。【公卿補任。】永承元年，薨，年九十。【公卿補任、扶桑略記、榮華物語。○尊卑分脈作寬德二年薨，年九十二。】世稱後小野宮。【尊卑分脈。】日錄曰小右記。【仁和祀書籍目錄。】
　實資，性明達方正，不阿權貴。初上東門院入內也，道長要一時名輩，昨屏風和歌。藤原公任為其選首，華山法皇亦有御製。實資獨拒不作，乃歎曰：「豈有官列上達部，而受大臣命作其屏風歌者乎。我未之前聞也，況於法皇之尊乎。公任身出華貴，職典廷尉，當自異凡流。而阿從之甚，何心敢爾。」道長使人懇祈，實資固辭不作。及後一條帝立中宮，百僚咸會。道長謂實資曰：「我賦和歌，子肯和乎？」實資諾。既而和歌出，蓋其意以天下為己有之義也。實資惡其僭慢，詭辭贊之不和。【小右記。○藤原清輔袋草子引小右記，為不和秀歌之故實者，誤。】帝有凶夢，心惡之。或白：「宜講最勝王經，以除之。」實資曰：「夫佛所說，亦非釐正法政之事乎。若能政務循理、則災眚自熄。陛下留念省察。」帝然其言。【小右記。】園城寺僧明尊，夢關寺牛自稱迦葉佛。乃率徒侶，往而膜拜。於是，朝野靡然赴之。獨實資不往焉。【今昔物語。】賴通為關白，暴禁京師婦女戴笠著襪。時有違犯者，吏報毀剝。實資非之曰：「都下婦女，戴笠覆面，以詣佛宇，亦善心之所向。任其所為可矣。況無妨害於公乎。方今憲令之可設非一，而何汲於批哉。」【小右記。○著聞集曰，後朱雀帝惡廷臣褻太長，其弊漸至侈靡，與實資議所以矯之。實資奏曰：「愚臣先稱因此蒙譴，杜門家居。則庭僚當不禁而自革。」乃停朝參數日。於是朝貴肅然，悉復舊規。按與大鏡所載藤原時平事大同，概傳聞之誤，今不取。】實資少修操行，人或姍笑之。實資不以為意，益勉飭勵。嘗移居新宅，爐火飛燒簾，俄頃延及屋宇。眾皆喧擾來救，實資止之。人怪其故。曰：「微火倏發，終不可救。蓋天災也。縱令救而滅，別有災大於此者，亦不可測也。」徐徐駕車而出，唯攜一笛，餘無所顧。人服其曠達。【十訓抄。】道長嘗有邪祟，實資往候。鬼忽憑人曰：「賢者方來，我不欲見此人。」歘為解散之狀，疾即瘳。【古事談。】時人號曰賢右府。【十訓抄、今昔物語、尊卑分脈。】然性好土木，終歲修茸相繼。斧斤之聲常不絕，殆與東大寺相比。以此頗招物議。【大鏡。】
　實資初無子，養兄高遠子資高、弟懷平子資平為子。【○參取尊卑分脈、大鏡。】後生二子，曰資賴、曰某。某為僧，稱良圓。【大鏡。】資高，從四位下筑前守。【尊卑分脈。】資賴，歷伯耆守、【小右記、大鏡。】刑部少輔，【小右記。】至正四位下攝津守。【尊卑分脈。】初後一條帝視除目時，攝津國司闕，賓資為執筆，自請關白曰：「天曆舊臣實資，身歷仕七朝。冀以此勤勞，賜攝津國司。」即敕許之。實資拜謝，遂以資賴補之。【古事談。】
　藤原資平，長德中，任侍從，敘從四位上。【公卿補任。】及三條帝登極，以父故，甚被親暱。帝嘉其性勤，欲置之清貫，擬辨官暨藏人頭。道長並沮之。【小右記。】長和四年，遂補藏人頭。長曆中，累進至正二位。治曆元年，任大納言。三年，薨，年八十二。【公卿補任。】嘗著水真餘流記、決戶記。【仁和寺書籍目錄。】子資房、資仲。
　資房，參議正三位，【尊卑分脈。】日錄曰春記。【仁和寺書籍目錄。】子資宗、公房。資宗，正四位下右馬頭。【尊卑分脈。】公房，參議正三位，【公卿補任、尊卑分脈。】