延曆四年，敘從五位下。明年，為近江介。時帝欲征蝦夷，遣勝長於東山道，簡閱兵士器械。【續日本紀。】十一年，為兵部少輔，尋轉大輔，遷式部大輔，為右中辦，歷兼右衛門督、右兵衛督、美作守，為造東大寺長官。【公卿補任。】十五年，任參議。二十年，帝幸其山階宅。【日本紀略。】二十二年，進從三位。大同元年，轉中納言，無何薨，年五十三。勝長性寬雅好賓客，接對不倦。宴饗之費，不問出入。善步射，容儀進退，堪為世範。但耽愛犬馬玩好之物，頗累物議。【公卿補任。】子興道、名虎。【系圖。】
　興道，天長中，至從四位下右兵衛督，承父業，赤善射儀。大同中，有伴和武多麻呂，亦傳其術，後世武人並用其法。名虎，仁明朝，至正四位下刑部卿。【續日本後紀。】子有常，性清警有儀望。貞觀中，至雅樂頭從四位下。【三代實錄。】勝長弟田上。
　紀田上。田上，通曉武藝，兼有文才，最長於政事。大同初，為相模守，百姓懷之。三年，秩滿入京師。平城之變，從太上皇，授從四位。【○本書不載位階上下。】事平，左降佐渡權守，遇赦放還。天長初，卒。子深江。【續日本後紀。】
　紀深江。少遊大學，略涉史書。自文章生，為大學少允，歷主稅助、式部少丞。弘仁末，敘從五位下。天長、承和間，累遷左近衛少將，兼備中守，為兵部大輔，出為伊豫守，進從四位上。性寬和，不為物動，所蒞有治績，百姓安之，時稱為吏。卒于官，年五十一。【續日本後紀。】
　伴善男，左京人，參議國道子。生而俊爽，天資鬼脈，深目長鬢，身體矮小，意氣畔岸，見者以為黠兒。弱冠值校書殿，為仁明帝所知寵，任寄日重。承和中，任大內記，【三代實錄。】為藏人，【公卿補任。】遷式部大丞，授從五位下。為讚岐權介，未及之任，俄遷右少辨。【三代實錄。】時法隆寺僧善愷訴少納言登美直名之罪，善男與左大辨正躬王等，論定罪科，數相詰難，久之不決，遂誣奏：「正躬王等，許容善愷非理之訴。」乃令明法博士讚岐永直等斷之。正躬王及一時預議者，皆坐解官。【續日本後紀、三代實錄。】善男尋補藏人頭，轉右中辨。嘉祥初，超授從四位下，任參議，轉右大辨。兼下野守，補檢非為使別當，兼式部大輔。三年，進從四位上。【三代實錄、公卿補任。○藏人頭、檢非違使別當，據公卿補任。】七月，大水，山碕橋斷。帝以為：「河橋易壞，由水浸齧。如得其便地，自無所害。」詔善男等，就山碕以察利害，求便地，遂定置河橋。【文德實錄。】是歲，為中宮大夫。【三代實錄。】仁壽元年，兼美作守。【文德實錄、三代實錄。】二年，丁母憂解職。未幾，詔起復之，【三代實錄。】正四位下。【文德實錄。】齊衡中，兼讚岐守，進從三位。【文德實錄、三代實錄。】詔修國史。【文德實錄。】貞觀元年，兼伊豫權守，進正三位，兼民部卿。二年，任中納言。六年，轉大納言。【三代實錄。】
　善男性忍酷，有口辯，當官幹理，察斷機敏。朝廷制度，多所詳究。政務變通，無問不對。而徼倖逢迎，為人主所愛，自為內記八年，累歷顯要，終至公卿，位望漸貴。為人褊狹，好斥人短，眾憎之。【三代實錄。】先是，善男與左大臣源信有隙，屢謀陷信代之。八年春，與子中庸等燒應天門，而矯言信之所為。右大臣藤原良相信之，欲罪信。攝政良房聞而大驚，不及整衣冠，疾驅入朝，為辨其誣。【三代實錄。○參取神皇正統記。】方善男之行火，左京人大宅鷹取夜過應天門，有縋門柱而下者，善男、中庸及家奴紀豐城也。俄而火起，鷹取意善男之所為也。會應取子與善男之奴之子忿爭，為奴所毆傷，幾死。事聞于官，訊之，鷹取遂言善男燒應天門。【三代實錄。○參取宇治拾遺物語。○按實錄云，栲訊殺鷹取女子者，生江恒山，及同謀者伴清繩，並善男之僕從也。拾遺所載顛末頗詳，今從之。】於是，使參議南淵年名、藤原良繩鞠問之。拘中庸於左衛門府，論讞。善男、中庸，及同謀者紀豐城、伴秋實、伴清繩等五人當斬。詔降死一等，流善男于伊豆，中庸于隱岐，豐城于安房，秋實于壹岐，清繩于佐渡，籍沒其資財宅地。連坐配流者八人，肥後守紀夏井，配于土佐，下野守伴阿男于能登，上總權少掾伴夏影于越後，伴冬滿于常陸，紀春道于上總，伴高吉于下總，杞武城于日向，伴春範于薩摩。中庸子元孫，年八歲，叔孫五歲，隨父配所。朝廷愍其幼穉，道召還焉。【三代實錄。】十年，善男死于徙所，年六十。【公卿補任、伴氏系圖。】世傳善男微時，給仕郡司，在佐渡，夢跨西大、東大兩寺。既寤語妻，妻戲曰：「恐跨開裂。」善男不悅，至郡司家。郡司素善相，見善男至，延接甚恭。善男怪之。郡司曰：「汝得益夢，後當大貴。」具而告之非人：「雖至大官，必不令終。」果如其言。【江談抄、古事談。】