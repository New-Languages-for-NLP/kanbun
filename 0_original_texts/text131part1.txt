藤原良房，左大臣冬嗣第二子也。【大鏡。】風韻俊拔，弱冠以選尚嵯峨皇女源潔姬。【文德實錄。】天長中，補藏人，授從五位下，【公卿補任。】累遷任左近衛權中將，進從四位下。承和中，任參議，敘從三位，遷權中納員，兼陸奧出羽按察使。尋兼右近衛大將，轉大納言，兼民部卿。上表請解兼職，不許。嘉祥元年，拜右大臣。辭之，表再上，不聽。又表請減封戶之半，不聽。明年，敘從二位。【續日本後紀。】仁壽、齊衡間，進正二位，遷兼目左近衛大將，【文德實錄。】監修國史。【續日本後紀序、文德實錄。】天安元年，拜太政大臣。固辭表三上，不允，賜寶劍一雙曰：「公宜佩此劍，副朕懇情，莫使蕭何獨擅美漢家。」賜安車入朝，固辭不受。又表辭加封職田、資人、帶刀等，許之。尋進從一位。【文德實錄。】及清和帝即位，賜帶刀資人三十人。【公卿補任、大鏡裏書。】貞觀初，請減祿，辭資人、帶刀。許之，封戶准左右大臣。五年，賜宴內殿，賀六十筭，賜齎每物皆用六數。明年，帝幸染殿花亭，良房召文人賦詩，宴樂終日。又御射場，帝親射一發中鵠，群臣稱萬歲。良房欲帝知稼穯之艱難，使山城國司紀今守帥郡司百姓等，行耕田之禮。八年，敕攝行萬機。【○大鏡曰，是歲為關白，誤。】良房上表固辭。敕曰：「迺者災異荐臻，內外騷然。須賴公助理。」不許。【三代實錄。】十一年，山續日本後紀。【本書序。】先是，太政大臣封三千戶，賜隨身資人。及良房居位，固讓不當，唯受千戶。十三年，再敕：「益封三千戶，准三宮，給年官，【○按公卿補任、大鏡裏書以為清和帝即位，良房准三宮，給年官、年爵。然本書無明文，故不取。】賜內舍人二人，左右近衛各六人為隨兵，及給帶仗資人三十人。」良房又上表辭之，不允。固讓受二千戶，敕賜直廬於禁中。十四年，病篤。詔曰：「酌訓皇源，陶風帝籙，未有不施厚恩以崇盛德，降殊貸以慰元功者。朕外祖太政大臣藤原朝臣，功高三代，位極上台。仁襟被九州而有餘，德水露千里而無盡。自朕在襁褓，以至今時，言其顧復保佐之勤，豈以周旦、漢光為伍。朕念不賞之功，將加非常之寵。知其至謙之性，不敢開口而言，聊且欲縻爵加封以酬萬一。而損彌深，遜讓尤切，感夫乃情，不忍相忤。朕之庶幾，賴彼撝謙之誠。增其延壽之福，長生久視，輔導朕身。令若倚南山坐平原也，是以屈己從人，不奪其志，恐天下以朕為不知恩也。而今寢私第，日月彌留，珪幣相尋，祈禱未效。朕自鍾此患，寢食無安，心隨思焦。言與淚俱，深慮救復之方，誠無所不到矣。聞諸內經，度人歸道之功，能救人之厄命。又先王德政，議獄緩刑，矜老養孤。施斯仁貸，副朕篤情。縱令病在膏肓，幸使鍼藥得力。宜賜度者八十人。又大赦天下，以救其疾。」九月，薨于東一條第，【三代實錄。○東一條第，據日本紀略。】年六十九。【大鏡裏書，公卿補任、日本紀略。】帝為輟朝三日。【公卿補任、日本紀略。】贈正一位，封美濃公，謚忠仁。食封、資人並如生錢。基經稱良房遺命，上表辭食封。因敕給位封國封，以其愛宕墓，列荷前例幣之數。【三代實錄。】世稱染殿大臣，或稱白河殿。【公卿補任、大鏡。】元慶中，詔置守家一戶。【三代實錄。】
　女明子，潔姬所生也。入文德宮，生清和帝。帝生而九閱月，立為儲貳。文德帝素愛惟喬親王，以東宮尚幼，欲先立惟喬，待其長而傳位。然憚良未決。【大鏡裏書。】帝崩，良房輔立幼主，綜理朝政。初清和帝生育于良房第，及登極，念其舊恩，親任尊寵，始終不渝。攝行萬機，前後十五年，位極人臣，權歸其家。【據三代實錄。】子孫相繼為攝關。藤氏之昌大，實基于此。【大鏡。】無子，以兄長良子基經為後。【藤原系圖、簾中抄。】
　藤原基經，小名手古。【大鏡裏書。】仁壽元年，冠于東宮內寢，帝親臨之。【公卿補任、尊卑分脈，並引家傳。】敘正六位上。【文德實錄。】齊衡、天安間，歷左兵衛少尉、少納言、左近衛權少將，補藏人頭。貞觀中，轉中將，為參議。【三代實錄。○左兵衛少尉、藏人頭，據公卿補任。】伴善男之誣源信也，藤原良相信之，命基經收信。基經意其有奸，告之良房。良房營救甚力，信遂獲免罪。【大鏡裏書。】是歲，進從三位，拜中納言。【三代實錄。】明年，特敕兼左近衛中將。【公卿補任。】尋陞大將，兼陸奧出羽按察使。十二年，轉大納言，敘從二位。十四年，拜右大臣。陽成帝即位，耳尚幼，令基經攝政，如忠仁公故事。元慶元年，辭大將。帝使大納言南淵年名齎表白太上皇。太上皇敕曰：「萬機之寄，不可限以一職。宜從其請。然腰底忽空，武備茲闕。願特賜帶劍，嚴其儀容。」乃出金銀裝寶劍一口，授年名。帝即日賜基經，罷大將。秋以旱乞，罷攝政。優詔不許。二年，敘正二位，賜隨身兵仗。似蝦夷擾邊辭，又不許。四年，拜大政大臣。【○按，公卿補任、愚管抄、大鏡裏書、一代要記，並云，十一月八日，基經改攝政為關白。今以三代實錄無關白之文，不取。】明年，敘從一位，退居里第。累表辭職，不許。至是，公務有所壅滯，公卿胥議，使辨大夫就直廬取決，後遂為故事。帝加元服，上表歸政。不聽，增給職封、職田、資人、雜俸，辭不受。特敕任人給爵，准三宮，如忠仁公故事。【三代實錄。】及帝稍長，昏狂日甚，作廄禁中，飼馬三十匹，號北邊院。【三代實錄。○參取將談抄。】右馬少允小野清如以善養馬被寵。權少屬紀正直好道衛，出入禁中。蔭子藤原公門侍奉階下，常被驅策。而清如最多不法。基經悉逐之。【三代實錄。】帝猶不悛，捕蛙捉蛇，或鬭犬猿，令人升木，而掊殺之。【世繼物語。】祈年祭前手刃人，【三代實錄。】基經深憂之，欲行廢立。廢太子桓貞，素有賢行，基經心欲立之，乃微見意。桓貞拒而不納。【桓貞傳殘編。】更求諸皇子，無可者。【古事談、世繼物語。】初時康親王赴良房大饗，奉膳者遺尊者稚足，遽取供親王者羞之。親王神色不渝，滅燭掩跡。基經適見之，深服其雅量，從是常屬意。【大鏡。】至此詣其第通謁，久之出見，進止安詳，被服雅素，徐曰：「何故見過？」基經以為有人君度，【世繼物語。○參取古事談。】因陳推戴之意。親王許之，乃刻日而歸。既而入宮，佯奏曰：「臣將使競馬，請臨觀之。」帝悅曰：「期在何日？」曰：「後二日。」【世繼物語。】大計已定，會公卿告之，眾論紛云。左大臣源融曰：「求宗室之冑，融等尚在。」基經曰：「固也。然自古未有賜姓為臣，而登天位者。」【大鏡、古事談。】