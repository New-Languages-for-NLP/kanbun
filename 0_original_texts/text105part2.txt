【後宇多】四女
　弉子内親王，典待藤原氏所生也。【增鏡、歷代皇紀、皇胤紹運錄、女院小傳、後宮略傳。】帝鍾愛之。【增鏡。】乾元元年，為內親王，【女院小傳、後宮略傳。】德治元年，為伊勢齋。【歷代皇紀、女院小傳。】三年以後，二條帝崩，不赴伊勢，罷職。【女院小傳、後宮略傳。】元應元年，尊曰皇后，進號達智門院。【後宮略傳、歷代皇紀、女院小傳。】以喪母薙髮，【後宮略傳。】法名真理覺。正平三年十一月，崩。年六十三。【歷代皇紀、女院小傳。○年據本書元應元年三十四之文訂之。】
　禖子內親王，掄子女王所生也。【皇胤紹運錄。】幼為永嘉門院所鞠。後醍醐帝納為皇太子妃。【增鏡。○本書年月闕。】元應元年，為內親王。【女院小傳。】嘉曆元年，以皇太子薨，為尼。【女院小傳、增鏡。】稱入道宮。初入宮，患腹脹如有身，歷十七月愈，遂無子。視側室諸子，如己所生。元弘元年，光嚴院將立皇孫康仁為太子，【增鏡。】仍準三宮，進號祟明門院。【歷代皇紀。准三宮據女院小傳。】後醍醐帝還京，降為內親王。
　愉子內親王，藤原氏所生也。【皇胤紹運錄。】
　皇女某，藤原氏所生也。出家為尼。【一代要記。○本書長幼次序不詳，故姑書于此。】
【伏見】四女
　璹子內親王，藤原季子所生也。【皇胤紹運錄、歷代皇紀。】永仁元年，為內親王。【後宮略傳。】延慶二年，準三宮，【歷代皇紀、後宮略傳。】進號朔平門院。【貴女鈔、後宮略傳。】三年十月，薨。【歷代皇紀、園太曆貞和二年。○後宮略傳係前年。一代要記正和元年。】年二十四。【歷代皇紀、女院小傳。○後宮略傳作二十五。】
　譽子內親王，藤原英子所生也，【皇胤紹運錄、歷代皇紀。】幼為永福門院所鞠養。【院號定部類記引實躬記。】永仁三年，為內親玉，準三宮。【女院小傳、後宮略傳。】德治二年，進號章義門院。【女院小傳、貴女鈔。】正和二年，出家，【歷代皇紀、女院小傳。】法名解脫心。【後宮略傳。】延元元年十月，薨。【歷代皇紀、女院小傳。】
　延子內親王，璹子內親王母妹也。【歷代皇紀、女院小傳。】應長元年，為內親王，準三宮。【女院小傳、後宮略傳。○歷代皇紀為正和四年準三宮。】正和四年，進號延明門院。【貴女鈔、女院小傳、後宮略傳。】文保元年，為尼，法名信正慧。【歷代皇紀、女院小傳。】
　進子內親王，初名某，藤原氏所生也。【○諸本皇胤紹運錄云，後伏見皇女，而慈真親王同母妹也。一代要記、帝王編年紀、園太曆、作者部類等諸書皆為伏見皇女。並不載母氏。印本紹運錄一說同此。今按伏見宮人東御方，後伏見帝私焉，生慈真。故今據諸書，定為伏見皇女。】為永福門院內侍藤原氏所鞠養。【藤原據作者部類。】居播磨賀茂莊，後下髮為尼。【○法名闕。】進子善和歌。及花園帝撰風雅集，欲收其所詠，迎至京師，命光明院，特授以內親王，賜今名。【園太曆。】
【後伏見】七女
　珣子內親王，準三宮藤原寧子所生也。【一代要記、女院小傳。】為後醍醐中宮。【歷代皇紀、女院小傳、後宮略傳。】
　璜子內親王，宮人藤原氏所生也。【皇胤紹運錄、歷代皇紀、女院小傳、尊卑分脈。】延元元年，為內親王，準三宮。【歷代皇紀、女院小傳、後宮略傳。】即日削髮。【後宮略傳。○本書法名闕。】進號章德門院。【貴女鈔、女院小傳、後宮略傳。】
　皇女某，珣子內親王同母妹也。【皇胤紹運錄。】
　皇女某，宮人藤原氏所生也。【園太曆系圖、尊卑分脈。】
　皇女某，宮人右京大夫局所生也。【皇胤紹運錄。】
　皇女某，亦右京大夫局所生也。【皇胤紹運錄。】
　皇女某，失母氏。【皇胤紹運錄。】
【後二條】四女
　便子內親王，【○便，本女旁便字。】掌侍平氏所生也。【女院小傳。】元應二年，為內親王，【女院小傳、後宮略傳。】準三宮，【歷代皇紀、女院小傳。】進號壽成門院。【貴女鈔、女院小傳、後宮略傳。】尋為尼，資帝冥福。【女院小傳。】法名清淨圓。【歷代皇紀、女院小傳。】
　珉子內親王，新大納言局所生也。【皇胤紹運錄。】
　榮子內親王，宮人藤原氏所生也。【皇胤紹運錄。】
　婸子內親王，【○婸，本女旁易字。】宮人平氏所生也。【皇胤紹運錄、平氏系圖。】
