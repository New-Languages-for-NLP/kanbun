【後宇多天皇】
　後宇多皇后，諱姈子。【○歷代皇紀姈作姾。】後深草帝長女也。母東三條院。文永八年正月，為內親王。【女院小傳。】弘長八年八月，立為皇后。【歷代皇紀。】後無子，為後二條帝準母。【皇胤紹運錄、女院小傳、園太曆文和元年。】及帝禪位，退居後深草帝宮。【增鏡。】正應四年八月，進號曰遊義門院。【貴女抄、諡號雜記。】永仁初，龜山法皇密通之，徙居萬里小路殿。【○參取增鏡、歷代皇紀、女院小傳。】後居嵯峨今林。【增鏡。】德治二年七月，崩，【園太曆文和元年。】年三十八。【歷代皇紀、女院記、女院小傳。】后有殊寵顓房，及崩，帝哀慕不已，遂薙髮，屏去嬪御，而持長齋，建法華堂於今林。藏遺骨曰：「修佛事，每忌日必幸焉。」以后遺髮，手繡梵字，又一字三禮，寫法華經於遺書紙背，慶之攝取院。【增鏡。】
　典侍藤原忠子，參議忠繼女也。【歷代皇紀、貴女抄、女院小傳、後宮略傳。○典侍據增鏡。】內大臣藤原師繼養為子。【神皇正統記。】入宮，為典侍，稱中納言典侍。【增鏡。】生後醍醐帝、承覺法親王、性圓法親王、【皇胤紹運錄。】達智門院。【增鏡、女院小傳。】龜山帝召幸之，徙居禪林寺殿。【增鏡。】永仁六年七月，敘從三位，【女院小傳、尊卑分脈。○按後宮略傳為五年事，蓋誤。】正安三年七月，準三宮。【女院記、女院小傳。】嘉元元年九月，出家為尼，法名蓮華智。【女院小傳、尊卑分脈。】文保二年四月，進號談天門院。【歷代皇紀、貴女抄。】元應元年十一月，薨，【公卿補任、歷代皇紀、皇代記、增鏡。】年五十二。【女院記、女院小傳、後宮略傳。】
　源基子，內大臣具守女也。祖父太政大臣基具養為子。【歷代皇紀、女院小傳、後宮略傳、尊卑分脈。】初侍新陽明門院，稱東御方。得幸，【增鏡。】生後二條帝。及後二條帝崩，出家為尼，法名清淨法。延慶元年十一月，敘從三位。十二月，準三宮，【歷代皇紀、女院小傳、後宮略傳。】進號西華門院。【院號定部類記引藤原實躬記、貴女抄、女院小傳、後宮略傳。】正平十年八月，薨。年八十七。【園太曆。】
　掄子，中務卿宗尊親王長女也。【增鏡。皇胤紹運錄、尊卑分脈並為少女。】初侍龜山法皇，無寵。及法皇徙龜山殿，留居禪林寺殿。源有房宿衛，與之姦生子。【增鏡。】後帝亦幸之，生崇明門院。【皇胤紹運錄。○歷代皇紀為永嘉門院所生。今據增鏡、永嘉門院無子，養崇明門院為子，故今從本書說。】
　瑞子，崇尊親王少女也。【增鏡。○皇胤紹運錄、尊卑分脈為長女。】龜山帝養為子。【後宮略傳。】乾元元年正月，入宮。【歷代皇紀。】即日，準三宮，【女院小傳。】進號永嘉門院。【歷代皇紀。】有寵，無子，帝命子養皇孫邦良親王，及皇女禖子內親王。【增鏡。】正中元年六月，帝崩。七月，出家為尼，法名妙法智。【歷代皇紀、女院記、女院小傳。】元德元年八月，薨，【常樂記、園太曆貞和二年。】年五十八。【歷代皇紀、女院小傳。】
　藤原氏，大納言長雅女也。生一皇女。【一代要記。】
　藤原氏，參議實俊女也。【皇胤紹運錄、諸門跡譜、尊卑分脈。】侍遊義門院，稱一條局。【皇胤紹運錄、尊卑分脈。】得幸，生良治親王。【皇胤紹運錄、諸門跡譜。】後入後醍醐帝宮，生世良親王、【增鏡、皇胤紹運錄、島津家本太平記、尊卑分脈。】靜尊法親王，【皇胤紹運錄、諸門跡譜。】及一皇女。【皇胤紹運錄。】
　藤原氏，參議宗親女也。生愉子內親王。【皇胤紹運錄。】