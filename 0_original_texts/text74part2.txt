【安寧天皇】
　安寧渟名底仲媛皇后，一名渟名襲媛。事代主命孫，鴨王女也。【○鴨王，舊事紀、皇胤紹運錄並作鴨玉。】生息石耳命、懿德帝、磯城津彥命。帝三年正月，立為皇后。【○本書註載一說曰，以磯城縣主葉江女川津媛為皇后。或曰，大間宿禰女系井媛。古事記曰，河股比賣之兄縣主殿延女阿久斗比賣。】懿德帝即位，尊曰皇太后。【日本紀。】


【懿德天皇】
　懿德天豐津媛皇后，息石耳命女也。帝二年二月，立為皇后。【○本書註載一說曰，以磯城縣主葉江男弟豬手女泉媛為皇后。或曰，磯城縣主太真稚彥女飯日媛。】生孝昭帝、武石彥奇友背命。孝昭帝即位，尊曰皇太后。【日本紀。】


【孝昭天皇】
　孝昭世襲足媛皇后，又名日置姬。天忍男命女，【○又名以下據舊事紀。】瀛津世襲妹也。帝二十九年正月，立為皇后。【○本書註載一說曰，以磯城縣主葉江女渟名城津媛為皇后。或曰，倭國豐秋狹太媛女大井媛。】生天足彥國押人命、孝安帝。孝安帝即位，尊曰皇太后。【日本紀。】


【孝安天皇】
　孝安押媛皇后。【○古事記作忍鹿比賣。】天足彥國押人命女也。帝二十六年二月，立為皇后。【○本書註載一說曰，以磯城縣主葉江女長媛為皇后。或曰，十市縣主五十坂彥女五十坂媛。】生大吉備諸進命、孝靈帝。【○大吉備諸進命據古事記。】孝靈帝即位、尊曰皇大后。【日本紀。○按舊事紀孝元紀八年二月，追贈太皇太后。自此以下，每紀必載太皇太后。而日本紀不載，故今不取。】


【孝靈天皇】
　孝靈細媛皇后，磯城縣主大目女也。【○磯城，古事記作十市。】帝二年二月，立為皇后。【○本書註載一說曰，以春日千乳早山香媛為皇后。或曰，十市縣主等祖女真舌媛。】生孝元帝。孝元帝即位，尊曰皇太后。

　妃倭國香媛，又名絙某姊。【日本紀。○古事記作意富夜麻登玖阿禮比賣。】和知都美命女也。【古事記。】生倭跡跡百襲姬命、日子刺肩別命、彥五十狹芹彥命、倭跡跡稚屋姬命。【日本紀。○日子刺肩別命據古事記。】

　妃絙某弟，倭國香媛妹也。生彥狹島命、稚武彥命。【日本紀。○倭國香媛妹據古事記。】

　春日千千速真若媛，生千千速媛。【古事記。】


