參議藤原諸葛按劍叱曰：「今日之事，不依太政大臣處分者斬！」議乃定。【玉海承安二年。】及期，使老羸不堪事者從駕，至陽成院，奏曰：「陸下狂虐，君德有闕。臣等為社稷計，遷乘典於此。」帝聞而大驚，號叫悲悔。基經率百官，迎立時康親王，是為光孝帝。【世繼物語。】帝即位，念定策之勳，禮遇愈渥。聽駕輦車，出入宮中。敕諸道博土，勘奏太政大臣執掌。基經益抱謙挹，屢求避位。帝特降敕，萬機仍舊，先稟基經而後奏下。尋請使源融、源多代己秉政，不許。【三代實錄。】仁和元年，圖年中行事於障子獻之。【年中行事抄。】賜攝津為奈野為遊獵地。是歲，敕許節會不就班而直昇殿，又賜宴內殿省。其壽五十，張樂徹曉。賜馬五匹、冬夏衣各五襲、臥具、屏風，又為度僧五十人。【三代實錄。】帝多皇子，然憚基基，未言所立。三年不豫，基經入臥內，奏曰：「陛下萬歲之後，神器將付阿誰？」帝曰：「唯公所擇。」基經曰：「以臣所見，其惟王侍從乎。」王侍從者，定省也。帝大喜，召定省，右執其手，左執基經手，泣曰：「大臣勳勞莫大，汝謹勿忘。」【愚管抄。】基經出，率百僚上表，請立皇大子。遂立定省為儲貳。帝崩，【三代實錄。】太子即位，是為宇多帝。即日手詔宣遺敕，褒夾輔之功。【扶桑略記。】尋詔百官：「萬機巨細，皆關白太政大臣，而後奏下。」【政事要略、扶桑略記、愚管抄。】一如故事。【政事要略、愚管抄。】關白始于此。基經上表，乞歸政，不許。詔曰：「社稷之臣，非朕之巨。宜以阿衡之任，為卿之任。」左大辨橘廣相筆也。時疑阿衡之任，眾議紛然。【政事要略、扶桑略記。】藤原佐世故謂基經曰：｢阿衡無典職，何得關白庶務？｣遂不示官奏。【○十訓抄曰，或告某經曰：「公豈罷政乎。阿衡位高，而不預事。」基經曰：「然而我問人而已，何用之為？」命放廄馬。附以備考。】事聞，帝令諸博士勘阿衡職掌。【北山抄。】中原月雄、善淵愛成等皆言：「阿衡者，三公也。坐而諭道耳。」基經奏日：「國家之事，一日萬機。而自去年八月，迄于今日，未奏太政官所申之政。臣伏奉去年十一月二十一日詔書：『萬機巨細，關白於臣。』上表辭謝，不敢曰當。又奉同年閨十一月二十七日敕旨：『宜以阿衡之任，為汝之任。』臣未知阿衡之任，仍持疑久矣。伏聞左大臣令明經博士等勘申云『阿衡之任，可無典職。以其無典職，知阿衡之為貴。』以臣比擬，非所克堪。抑至于無分職，暗合臣願。伏請早仰執奏之官，莫令萬機壅滯。」於是紀長谷雄、三善清行，與佐世評論官制沿革曰：「殷世阿衡，即周官三公。三公無典職，經史有明文，不可復疑。」帝令廣相、佐世、月雄廷議，左大臣源融判之。佐世欲堅執前議，融依違不能裁斷。節適盛暑，帝頗厭倦。公卿憚基經，皆稱病罷去。時機務壅滯既久，諸司抱憂。帝遣融就基經第，依前詔而行機務。基經曰：「阿衡職掌，其議未決。臣不能奉明詔。」融還奏，帝不悅。融曰：「太政大臣，久不聽政，可患也。請改後詔文，不然恐有不測之事。」帝不得已遂宣詔百官曰：「太政大臣援立先帝，保護朕躬，功大德高，遠超周霍。累代聖明，猶仰輔弼。矧朕小子，何不倚賴。故去年下詔：『關白萬機。』而大臣上表，堅執間退之志。朕欲庶事仍舊，關白大臣。而左大辨橘廣相草詔，失朕本意，遂令大臣持疑，不肯視事。天下之務，盡皆壅滯。自今以後，應奏之事、應下之事，必先諮稟太政大臣。朕將垂拱而仰成。」菅原道真亦贈書解喻。基經遂奉詔。【政事要略。】寬平元年，聽乘腰輿。【公卿補任。○歷代皇紀，腰輿作輦車，誤。】二年，疾，帝將臨視。固辭乃止。及困篤，乞解職。優詔允之，賜度者、免罪囚，以禳之。【菅家文草。】明年，薨，年五十六。輟朝三日。贈正一位，封越前公，謚昭宣。【公卿補任。】食封資人并如生時，【愚管抄、歷代皇紀。】置守家一戶，列荷前例幣之數。【延喜式。】
　基經在職，縝密祇畏，恭事神明。每遇災異，屢乞歸政。不被俞允，則側身修職，思答天譴。清和朝，總攬萬機，務在濟益。吏稱其職，人賴其慶。朝廷無事，內外肅然。敦崇儒術，釋奠之日，公卿拜先聖，使明經博士講周易。【三代實錄。】元慶中，奉敕撰文德實錄十卷。【本書序。】秋田城司良岑近貪婪，誅求無厭，蝦夷叛亂，北邊騷擾。基經憂之，薦右中辨藤原保則，兼出羽權守，委以閫外之任，卒能討平之。然保則終不蒙賞拔，近亦無罷黜，時人譏其勸懲失方。【三善清行所撰藤原保則傳。】基經嘗侍內宴，偶著清和帝所賜御衣。時帝遜位居水尾，基經因賦詩曰：「醉望西山仙駕遠，微臣淚落舊恩衣。」聞者感嘆焉。【江談抄。】基經幼時從仁明帝幸芹河，帝偶遺箏爪。時扈從人眾，帝察基經敏慧，召而謂曰：「料唯汝能得之，可歸而索也。」基經茫然不知所為，心誓曰：｢若得之，則建一伽藍。｣果得之以獻。帝大愧，因創極樂寺。【大鏡。○參取裏書。】初居枇杷第，【三代實錄。】後往來堀河院、閒院二第。堀河院地勢寬敞，大饗賓宴則於此。其齋戒及延親昵，則於閒院。世稱堀河大臣。【大鏡。】子時平、仲平、兼平、忠平。【大鏡裏書。】時平自有傳。兼平，宮內卿，善彈琵琶，世稱琵琶宮內卿。【尊卑分脈。】
　藤原仲平。仲平，仁和三年，敘正五位，累遷。延喜八年，任參議。十七年，為中納言。延長中，轉大納言，兼右近衛大將。承平中，遷兼左近衛大將。尋拜右大臣，敘從二位，兼藏人所別當。【公卿補任。】七年，轉右大臣，大將如故。天慶二年，敕許節會不就班而直昇殿，聽乘輦車出入宮門。數年，進正二位，兼東官傅。八年，薙髮，改名靜覺。薨年七十一。【公卿補任、日本紀略。改名據補任。】居枇杷第，世稱枇杷大臣。【公卿補任、大鏡。】雄於資材，駢列倉庫，居宅地四分之三。【江談抄。】而資性溫雅，人皆稱之。其為左大將時，司天奏有星變，咎在大將。右大將實賴惡而禳之。或告仲平請禳。仲平曰：「是移咎於彼，冀自免也。實賴年少才高，奉朝之日尚多，我老矣，生無益於時，死亦何所損。」聞者嗟嘆。【今昔物語。】
　　藤原忠平，幼聰慧。基經將建極樂寺，往相其地，忠平陪乘，指一所曰：「大人欲創佛閣，則莫過于此。」基經視之，則地形實絕勝，因言曰：「當以是為汝後來營構之地。我業已別有所定。」自是心奇之。【大鏡。】寬平中，敘正五位下，任侍從，兼肥後權守。昌泰三年，授參議。奏請讓于叔父右兵衛督清經，因為右大辨。延喜初，任參議，兼春官大夫、左兵衛督，補檢非違使別當。尋敘從三位，任權中納言，補藏人所別當，兼右近衛大將。數年，轉大納言，遷兼左近衛大將。十四年，拜右大臣。【公卿補任。】十九年，賜宴其家，賀壽四十。【日本紀略。】延長二年，敘正二位，轉左大臣。明年，兼東宮傅。【公卿補任。】初兄時平撰延喜格式，未及成薨。忠平踵成之，【愚管抄。】上格十二卷，式五十卷。【日本紀略、延喜式。】朱雀帝即位，詔忠平攝行萬機。【日本紀略、公卿補任。】基經薨後，不置攝政關白。至是，以帝幼冲，復置焉。【神皇正統記。】累表辭讓。不允，賜隨身兵仗，內舍人二人、左右近衛各四人。承平二年，敘從一位，聽乘牛車出入上東門。六年，拜太政大臣，攝政如故。【公卿補任。】天慶二年，准三宮，如忠仁公故事。聽輦車。是歲，以年滿六十，敕六寺：「誦經導壽。」太政官僚屬，及延曆、興福諸寺，亦為修之。【日本紀略。】四年，罷攝政，為關白。【一代要紀、攝關傳。】宣詔：「萬機巨細，關白太政大臣，然後贈下。如仁和故事。」七年，遘疾。賜度者五十人。【公卿補任、日本紀略。】村上帝即位，乞避職，不許。【本朝文粹。】天曆三年，表請致仕。【九曆、日本紀略。】遣右近衛中將良岑義方，就第敦諭不許。【公卿補任、日本紀略。】既而病篤，帝憂之，遣藏人頭藤原有相賜度者五十人。忠平謝曰：「自古人臣因病賜度，皆有功國家者也，然亦不過一二人。臣頃年以來，屢罹衰痾，職事廢滯。而今蒙罔極之恩，不知所奏。」又敕十六寺，諷誦禱之。【九曆。】病彌篤，再表致仕。【九曆、日本紀略。】遣若近衛中將源雅信，諭之不許。【日本紀略。】賜度者三十人，大赦天下。八月，薨于小一條第，【九曆、日本紀略。小一條第據紀略。】年七十。【日本紀略、榮華物語。】世稱小一條太政 大臣。【大鏡。】帝悲悼，輟朝三日。葬法性寺，遣大納言源清蔭、中納言藤原元方、參議源庶明，贈正一位，封信濃公，謚貞信，敕入荷前例幣之數。【日本紀略。】忠平寬厚慈愛，及薨，朝野莫不惜之。【榮華物語。】
　與兄時平、仲平，並登衰職門袞職，時人謂之三平。【大鏡。】初醍醐帝嘗召相工於宮中，相太子及左右大臣。相工視文獻太子曰：「容貌過美。」視時平曰：「智數過多。」視道真曰：「才能過高。皆非全福之人。」時忠平在下坐，相工回覓坐中，遙指點之曰：「神識才貌，無不協吉。久奉朝家，保榮貴者，其惟此人乎。」宇多法皇雅欽忠平風度，聞相者言，益重之。以子頎子女王配之。【古事談。○大鏡曰，有相工至自高麗，忠平與二兄見之。相者所言，粗與此同，實是一時之事，而所傳各異。今不兼取。】天曆中，二子實賴、師輔，為左右大臣，父子同時，並列三公，榮貴顯達，世無與比。【榮華物語。】忠平雅與菅原道真善，及其貶，問遺不絕。不以時平之故生嫌。其夷曠如此。【愚管抄。】宅邊有宗像神社，忠平往來必下車。一夕神憑曰：「位卑矣。數煩公敬屈，實所不堪。」忠平為奏陞正一位。【大鏡。】
　子實賴、師輔、師保、師氏、師尹。【尊卑分脈。○按本書以師保、師輔為序。今據公卿補任訂之。】實賴、師輔，自有傳。師保，從五位下。【尊卑分脈。】師氏，至正三位大納言，世稱桃園。【公卿補任、尊卑分脈。】好和歌，集曰海士手古良。【八雲御抄。】師尹，至左大臣正二位，薨贈正一位，【公卿補任。】世稱小一條左大臣。【大鏡、榮華物語。】子濟時。【藤原系圖。】
　藤原濟時，康保中，任右中辨，補藏人頭。安和初，為右近衛中將，敘從三位，尋為右兵衛督，拜參議。天延三年，任權中納言。貞元二年，代藤原兼家，兼右近衛大將。永延、正曆間，任大納言，遷兼左近衛大將，尋兼陸奧出羽按察使，至正二位。【公卿補任。】世稱小一條大將。【大鏡、公卿補任。】長德元年，薨，年五十五。【公卿補任、小右記。】藤原忠輔好仰天，濟時戲之曰：「天象有何異？」忠輔應聲對曰：「星犯大將。」濟時惡之。無幾寢疾，遂不起。初三條帝在儲位，將納濟時女娀子，命下之日，濟時意望許輦車，詣關白兼家言其情。兼家曰：「諾。當為卿奏請。」濟時大悅，以為所請必得，拜舞而出。而輦車之命，竟不下。時人呼為空拜大將，蓋以其庭有紅梅樹，假借嘲之。【江談抄。○紅梅、空拜音相近。】及娀子立為皇后，追贈太政大臣。【大鏡、榮華物語。】