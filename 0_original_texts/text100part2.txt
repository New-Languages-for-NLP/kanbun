【景行】八女
　渟熨斗皇女。
　渟名城皇女。
　五百城入姬皇女。
　麛依姬皇女。
　高城入姬皇女。
　弟姬皇女。以上並八坂入媛皇后所生也。【日本紀。】
　五百野皇女，妃水齒郎媛所生也。帝二十年二月，遣伊勢，祭天照大神。【日本紀。】
　銀王，母氏闢。為大枝王妃。【古事記。】
　帝有二十六女，二十五女皆封州縣，【舊事紀。】而史存名者八人。
【應神】十五女
　荒田皇女，【○古事記作木之荒田皇女。】仲姬皇后所生也。【日本紀。】
　大原皇女，妃高城入姬所生也。【日本紀。○按舊事紀天孫紀，為弟姬所生。】
　澇來田皇女，大原皇女同母妹也。【日本紀。○按古事記，高城入姬所生有高目郎女，無澇來田皇女。】
　阿倍皇女，妃弟姬所生也。【日本紀。】
　淡路御原皇女，阿倍皇女同母妹也。【日本紀。】為根鳥皇子妃。【古事記。】
　紀兔野皇女，阿倍皇女同母妹也。【日本紀。】
　三野郎女，阿倍皇女同母妹也。【古事記。○按舊事紀天孫紀，弟姬所生有滋原皇女，無三野郎女。】
　八田皇女，【○八或作矢。】妃宮主宅媛所生也。為仁德皇后。【日本紀。】
　雌鳥皇女，八田皇女同母妹也。仁德帝四十年，與隼總別皇子姦，事發覺，俱逃伊勢。帝命品遲部雄鯽、佐伯阿俄能胡，追誅之。時皇后請帝曰：「雌鳥皇女實當重罪。然就刑日，莫使露體。」帝許之。乃戒雄鯽等曰：「莫收其所齎之足珠、手珠也。」及殺之，阿俄能胡得珠裳中。既還，皇后問雄鯽等曰：「見皇女之珠乎？」對曰：「不見。」是歲新嘗宴會，賜酒內外命婦。近江山君稚守妻與采女磐坂媛，手纏良珠。皇后疑之，【○古事記為太后石之日賣。按仁德帝三十五年六月，石之日賣崩。三十八年，八田皇女為皇后。古事記誤。】命有司問所得。對日：「阿俄能胡妻之珠也。」阿俄能胡坐死，獻私地贖得免。因號其地曰玉代。【日本紀。○古事記曰，將軍山都大楯連，取女烏王手所纏之玉靫，與己妻，由是賜死。與此少異。】
　菟道稚郎姬皇女，妃小甂媛所生也。【日本紀。】入仁德帝宮。【古事記。】
　幡日若郎女，妃日向泉長媛所生也。【古事記。】
　川原田郎女。
　玉郎女。
　忍坂大中比賣。
　登富志郎女。川原田郎女至此並宮人迦其漏媛所生也。【古事記。】
【仁德】一女
草香幡梭皇女，妃日向髮長媛所生也。為履中皇后。【日本紀。】
【履中】二女
　中蒂皇女，幡梭皇后所生也。為安康皇后。【日本紀。】
　青海皇女，一稱飯豐皇女，【按顯宗紀為顯宗帝姊，古事記為顯宗帝姨。】妃葦田黑媛所生也。居忍海角刺宮。及清寧帝崩，仁賢帝與顯宗帝相讓，宸位久不定。由是，皇女臨朝稱制，自稱忍海飯豐青尊。于時歌曰：「野麻登陛儞，瀰我保指母能婆，於戶農瀰能，莒能柂架紀儺屢，都努婆之能瀰野。」是歲冬，崩，葬葛城埴日丘陵。【○延喜式作埴口墓。按水鏡、歷代皇紀，稱飯豐天皇。而神皇正統記曰，不系正統。】初皇女一為交媾曰：「我既知人道，終身不復近男子。」【日本紀。】
