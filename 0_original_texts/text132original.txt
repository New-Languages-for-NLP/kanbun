藤原時平，關白基經長子也。光孝帝命行冠禮於仁壽殿，手為加冠，主殿助藤原末兼理髮，冠巾皆賜服御之物。乃授正五位下，使參議橘廣相草制，【三代實錄。】曰：「伯禽封魯，辟疆侍中，咨爾時平，名父之子，功臣之嫡。及此良辰，加汝元服，鳳毛酷似，爵命宜殊。」【本朝文粹、朝野群載。】帝親書賜之，敕公卿、大夫，就基經直廬，稱賀宴飲。雅樂寮舉樂，賜五位已上物有差。數日，基經獻酒饌衣物，陳仁壽殿東廳，供御器皿，鏤以金銀，窮極侈靡。先是，帝使貞數親王及四位已上子十許輩習舞，至此進奏，通宵歡洽，賜時平御衣一襲。【三代實錄。】尋進從四位下，為左近衛權中將。【○左近衛據扶桑略記。】宇多帝即位，補藏人頭。【公卿補任。】特詔與左大辨橘廣相等三人，同侍殿上。【扶桑略記。】寬平初，兼讚岐權守，歷參議、左右衛門督、檢非違使別當。五年，任中納言，兼右近衛大將、春宮大夫，尋轉大納言，兼左近衛大將，補藏人所別當，敘正三位。【公卿補任。】時平為人好色，結伯父國經奪其妻。【今昔物語、十訓抄。】帝彈位，戒醍醐帝曰：「時平功臣之後，年雖少，諳練政事。初聞其內行不謹，朕置不問。去春以來，屢加激勵。使習公事，可以備顧問，資輔導也。」【寬平遺誡。】乃與權大納言管原道真執政。【大鏡、一代要記、歷代皇紀。】昌泰二年，為左大臣，大將如故。延喜元年，敘從二位。【公卿補任。】時平年少氣銳，任情自用，裁決多失當者。道真不欲美事立異，常竊嘆之。時平嘗視事，意氣甚峻厲。道真有憂色。有史謂道真曰：「僕有計。今日使公代判，乃捧文書而進，佯失儀容。」時平有笑癖，見之大發笑，不能自已。使道真代視事。【大鏡。】道真宿德有時望，上皇推重之，密與帝議，欲令道真專決機務。時平聞而不能平。【神皇正統記、扶桑略記、北野緣起。】藉源光、藤原定國、藤原菅根，誣構道真。道真遂貶黜。【北野緣起、太平記。】時風俗奢侈，衣服華麗，為立制限，而犯禁者眾。帝患之，時平與帝密謀，自著鮮服入朝。帝佯怒，召職事曰：「朕近禁奢侈，而左大臣身長百僚，首敗國禁。大臣舉動，豈宜如此。」因勒歸家。時平惶恐，屏去隨身，徒步歸私第，杜門謝客。月餘被貰，自是奢風頓改。【大鏡。】二年，賜封戶三干。【公卿補任、歷代皇紀。】七年，敘正二位。【公卿補任。】九年，薨，年三十九，贈正一位太政大臣。【日本紀略、公卿補任。】詔固關警固。【日本紀略。】居本院第，故稱本院大臣，【大鏡。】又中御門。時平與道真並為左右大臣，道真被貶，時平薨，時有右流左死之語。【江談抄。】善和歌，【古今和歌集。】頗好學，受業大藏善行，嘗設宴於別莊水石亭，會一時文人，作詩以賀善行七十筭。自稱門人，執禮甚敬。【雜言奉和。】延喜初，奉詔撰三代實錄五十卷、【本書序。】延喜格十卷。【日本紀略、本朝文粹。】子保忠、顯忠、敦忠。【公卿補任、尊卑分脈。】
　藤原敦忠。敦忠好和歌，通音律，與源博雅並稱。【大鏡。】仕至從三位權中納言。天慶六年，薨，年三十八，世稱本院中納言。【公卿補任。】
　藤原保忠，延喜中，歷右大辨，拜參議，敘從三位，任權中納言。廷長中，兼左衛門督，進正三位，轉大納言。承平三年，兼右近衛大將。明年，兼陸奧出羽按察使。六年，薨，年四十七。【公卿補任。○按大鏡裏書作四十六。】保忠達音樂，幼善吹笙。醒醐帝召試其藝，曲調精妙，帝大褒異，賜橘皮笙。【體源抄引醍醐帝御記。】性慈惠，冬月入朝，懷炙餅以取暖，稍冷則分與從者救其饑，率以為常。【大鏡。】世稱賢人大將。其第在八條，故又稱八條大將。【公卿補任、大鏡。】
　藤原顯忠，延長、承平間，歷左右中辨，敘從四位上，任參議。天慶中，進從三位，拜權中納言，兼左衛門督、檢非違使別當。天曆中，陞大納言正三位，兼陸奧出羽按察使、右近衛大將。天德元年，轉左近衛大將。四年，敘從二位，拜右大臣。康保二年，薨，年六十八。詔贈正二位，稱富小路右大臣。【公卿補任、大鏡裏書。】性尚節儉，第宅器用極朴素，盥漱不用盤，自執杓灌洗。雖為大臣，出無前驅，騶從甚尠。【大鏡、古事談、十訓抄。】方設大饗，治具簡約，堂廳一無所崇飾。【今昔物語、古事談。】時平諸子皆壯年而沒，世謂道真之靈所祟。【大鏡。】顯忠深懼之，每夜拜于廳，祈免難。【十訓抄、古事談。】兄弟中唯顯忠官位顯達，立朝最久，人皆以為其畏慎所致。【大鏡。】
　藤原菅根，字右生。【公卿補任、桂林遺芳錄。】父曰良尚，清和朝至從四位上右兵衛督。美姿容、有膽氣，好武藝，齊力過人。【○以上，藤原良尚事。】菅根博涉經史，兼通百家。【三代實錄。】元慶八年，補文章生。寬平中，任因幡掾，對策及第，任少內記。【公卿補任。】菅原道真輔政，薦菅根曰：「囊者臣任東宮亮，太上皇敕臣兼供執經。一身兩役，忽遽不遑。以狀奏聞。太上皇舉菅根聽昇殿，晝夜格勤，每當顧問，引經傳以發叡情，抽章句以催文思。其所奉授者，曲禮諭語後漢書等，卷帙有餘。」對策及第，七年干今。准之前例，謂為晚成。伏願，敘之上階，補成業之舊功，明侍讀之新賞。【菅家文草。】乃擢式部少輔，授從五位上。昌泰中，兼文章博士、備中權介，補藏人頭，兼若近衛少將。延喜元年，貶大宰大貳，未發，再補式部少輔、藏人頭，兼權左中辨，尋進從四位下，任式部大輔。【公卿補任。】六年，帝讀史記，菅根侍讀，【日本紀略。】敘從四位上。明年，兼侍從。八年，任參議。十月，卒，年五十三，贈從三位。【公卿補任。○荏柄緣起為菅根以菅丞相之祟震死，今不取。】
　嘗舉撰延喜格。【延喜格式序。】初菅根以道真薦登用，【菅家文草。】後在殿上，為道真所辱，【江談抄、北野緣起。】菅根深銜之。【北野緣起。】及藤原時平陷道真，法皇欲救之。菅根遏而不通，道真遂貶。【江談抄。】子元方。
　藤原元方，天慶初，任參議，兼左大辨。【公卿補任。】平將門反，朝議推元方為大將軍，討之。元方奏請：「以攝政忠平子一人為副。」由是議格，以藤原忠文代元方。【江談抄。】天曆中，兼民部卿，至正三位大納言。七年，薨，年六十六。【公卿補任、一代要記。】