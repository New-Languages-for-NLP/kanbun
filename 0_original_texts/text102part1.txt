【清和】五女
　孟子內親王，【○日本紀略作宜子，誤。】宮人藤原氏所生也。貞觀十五年，與妹包子、敦子，並為內親王。元慶二年，賜參河播豆郡荒田一百町，為一身田。【三代實錄。】延喜元年六月，薨。【日本起略、一代要記。】
　包子內親王，更衣在原氏所生也。【三代實錄。】寬平元年四月，薨。【一代要記。】
　敦子內親王，藤原皇后所生也。元慶元年，為賀茂齋。四年，入紫野院。【三代實錄。○按，是年十二月，清和帝崩，蓋以此罷職。而諸書不載年月，故不書。】延長八年正月，薨。【日本紀略、齋院記。】
　識子內親王，更衣藤原氏所生也。貞觀十八年，為內親王，年三歲。元慶元年，為伊勢齋。三年，赴伊勢。【三代實錄。】四年，罷。【一代要記。○按三代實錄，元慶五年書前伊勢內親王還京，蓋同敦子四年罷職也。故據要記，係之四年。】延喜六年十二月，薨。【日本紀略。○按一代要記，為延長九年正月，誤。】年三十三。【日本紀略不載享年，今據三代實錄貞觀十年三月文推之。】明年元會，帝不御南殿。【日本紀略。】
　源載子，宮人賀茂氏所生也。貞觀十五年，賜姓源朝臣，貫左京。【三代實錄。】
【陽成】二女
　長子內親王，宮人姊子女王所生也。【尊卑分脈、帝王編年記。】延喜二十二年十一月，薨。【日本紀略。】
　儼子內親王，長子內親王同母妹也。【帝王編年記、皇胤紹運錄、尊卑分脈。】延長八年三月，薨。【日本紀略、扶桑略記、上卿故實。】
【光孝】二十六女
　忠子內親王，洞院皇后所生也。【皇胤紹運錄。】敘從四位下。元慶八年，進從三位，與簡子、綏子、為子、遲子、緩子、麗子、奇子、祟子、連子、禮子、最子、偕子、默子、是子、並子、謙子、深子、周子、密子，並賜姓源朝臣，隸左京。【三代實錄。○按，長幼次序諸書不同，今從紹運錄。】寬平三年，為內親王。【一代要記。】延喜四年五月，薨。【日本紀略、一代要記。○按紹運錄、尊卑分脈，為清和帝女御。據紀略書五月七日忠子內親王薨。十二日前女御中子女王卒，非一人明矣。】
　簡子內親王，忠子內親王同母妹也。入陽成帝宮，號釣殿宮。【○皇胤紹運錄、帝王編年記，係釣殿宮于緩子，未知孰是。】寬平三年，為內親王。【一代要記。】延喜十四年四月，薨。【西宮記、日本紀略、扶桑略記、一代要記。】
　綏子內親王，忠子內親王同母妹也。入陽成帝宮。【一代要記、皇胤紹運錄。】寬平三年，為內親王，【一代要記。】敘三品。【日本紀略。○年月無所考。】延長三年三月，落髮。四月薨。【日本紀略。】
　繁子內親王，失母氏。元慶八年，為伊勢齋。同穆子為內親王，【三代實錄。】敘三品。【日本紀略。○年月無所考。】仁和二年，赴伊勢。【三代實錄。】三年，罷。【一代要記、齋宮記。】廷喜十六年五月，薨。【日本紀略、一代要記。】
　穆子內親王，宮人王氏所生也。元慶六年，為賀茂齋。八年，為內親王。仁和元年，入紫野院。【三代實錄。】三年，罷。【一代要記。】延喜三年十二月，薨。【日本紀略、一代要記。○按齋院記云，後為醍醐帝妃，生有明。今考諸書，有明親王，和子所生。且穆子為醍醐妃，無所見，不取。】
　為子內親王，忠子內親王同母妹也。為醍醐帝妃。【皇胤紹運錄、皇胤系圖。】
　源遲子，【三代實錄、一代要記、皇胤紹運錄。】失母氏。
　源緩子，宮人多治氏所生也。【皇胤紹運錄。】延喜八年十月，卒。【日本紀略、一代要記。】稱松院君。【○按紹運錄松作梅，今從日本紀略。】
　源麗子，【三代實錄、一代要記、皇胤紹運錄。】失母氏。
　源奇子，失母氏。廷喜十九年十月，卒。【一代要記。○按本書載音子蓋奇子之誤而重出也。】
　源祟子，夫母氏。授從四位上。【一代要記、皇胤紹運錄。】
　源連子，失母氏。仁和二年，授從四位上。【三代實錄。】延喜五年九月，卒。帝為停九日節。【日本紀略、扶桑略歷。】
　源禮子，失母氏。下嫁伊豫介藤原連永。【一代要記、皇胤紹運錄。連永姓據作者部類。】延喜九年三月，卒。【一代要記。】
　源最子，失母氏。仁和二年七月，卒。帝不視事三日。【三代實錄。】
　源偕子，失母氏。敘從四位上。【一代要記、皇胤紹運錄。】
　源默子，失母氏。敘從四位下。【皇胤紹運錄。名據三代實錄。○本書為點子。】延喜二年七月，卒。【一代要記。】
　源是子，失母氏。敘從四位上。【一代要記、皇胤系圖。名據三代實錄。按紹運錄，作從四位下。】
　源並子，失母氏。敘從四位上。【一代要記、皇胤紹運錄。】延喜六年五月卒。【一代要記。】
　源謙子，失母氏。延長二年二月，卒。【一代要記。】
　源深子，失母氏。延喜十七年八月，卒。【日本紀略。】
　源周子，失母氏。延喜十二年四月，卒。【日本紀略、一代要記。】
　源密子，失母氏。敘從四位上。【皇胤紹運錄、皇胤系圖。】
　源和子，失母氏。為醍醐帝妃。【一代要記。】
　源快子，【一代要記、皇胤紹運錄。】失母氏，仁和三年賜姓。延喜十年六月，卒。【一代要記。】
　源善子，【皇胤紹運錄、皇胤系圖。】失母氏。
　源祑子，【三代實錄、皇胤系圖。】失母氏。仁和三年，賜姓源朝臣。【三代實錄。○按一代要記，無祑子而有源子，云。延喜十六年五月二十日，卒。然諸書無源子，蓋誤。今無所考。】
