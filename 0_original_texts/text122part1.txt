紀古佐美，大納言麻呂孫，正六位上宿奈麻呂子也。【公卿補任。】寶字末，敘從五位下，為丹後守。寶龜中，歷兵部、式部少輔、伊勢介、左少辨，進從五位上。會蝦夷反，殺紀廣純。古佐美為征東副使，從大使藤原繼繩討之。天應元年，為陸奧守，敘從四位下。延曆初，遷左兵衛督，兼但馬守，歷左中辨、式部大輔、中衛中將，拜參議，歷東宮大夫左、右大辮，累進正四位下。七年，為征東大將軍，兼大和守，征陸奧蝦夷。及辭見，敕上殿授節刀，賜書曰：「夫擇日拜將，良由綸言。推轂分言，專任將軍。如聞：『承前別將等，不慎軍令，匿闕猶多。』推其所由，弊在輕法。其副將軍有犯死罪者，禁身奏上。軍監以下，依法斬決。坂東安危，在此一舉。將軍勉旃。」因賜御被二領、綵帛三十匹、綿三百屯，令東海、東山、坂東諸國步騎五萬餘，會多賀城，分道入賊地。八年，古佐美至衣川，按兵不進。四月，上書告狀。五月，敕曰：「省奏，知三月二十八日官軍渡河，置營三處，勢如鼎足。自爾以還，經三十餘日，未審何故，逗留費日，頓而不進，未見其利。夫兵貴拙速，未聞巧久。又六、七月，計應極熱。如今不入，恐失其時。已失其時，悔何所及。將軍應機進退，更無間然。但久留一處，朕之所怪。宜具其所由及海軍消息，附驛奏來。」時副使民部少輔佐伯葛城率軍進討，中途而卒。詔贈正五位下。古佐美又奏曰：「副將軍入間廣成、左中軍別將池田真枚，與前軍別將安倍猨島、墨繩等議，三軍齊進，渡河討賊。約期已畢，簡中後軍各二千人，濟河而進。賊帥夷阿氐流率三百許人逆戰。官軍勢銳，賊徒引遁。官軍且戰且燒，至巢伏村，將與前軍合。而前軍為賊所拒，不得進。會賊八百許人來戰，官軍少卻。別有四百許人，出自東山，絕官軍後，前後夾擊。官軍敗走，別將丈部善理，進士高田道成。會津壯麻呂、安宿戶吉足、大伴五百繼等戰死。凡燒賊巢村十四戶八百，收器械雜物如別錄。我兵戰死者二十五人，中矢二百四十五人，溺死一千三十六人，浮沒逃歸一千二百五十七人。別將出雲諸上、道島御楯等，引餘眾還。」六月敕曰：「省比來奏云：『膽澤之賊，總集河東。先征此地，後謀深入。然則軍監已上，率兵張其形勢，嚴其威容，前後相繼，可以薄伐。而兵寡將卑，因致敗績。』是則副將等計策之所失也。至于善理等戰亡，及士眾溺死者，惻怛之情，有切于懷。」古佐美又奏曰：「膽澤之地，賊奴奧區。方今大軍征討，剪除村邑。而餘黨伏竄，殺略人物。又子波和我，僻在深奧。臣等欲進致討，運糧有艱。從玉造塞至衣川營，行禮四日，輜重受納二日。從衣川至子波地，行程六日，輜重受納二日。然則從玉造塞至子波地，往還二十四日，其遇賊阻雨，不入程限。水陸兩道，用輜重二萬二千四百四十人，運補六千二百十五斛。征軍二萬七千四百七十人，一日之食，五百四十九斛。以此計之，一度所運，僅支十一日。臣等商量，指子波地，支度交闕。若分征兵增輜重，則軍士寡少不足征討。加以軍興以來，經涉春夏，軍旅輜重，皆悉疲弊，進而有危，持之無利。久屯賊地，運糧百里之外，非良策也。雖蠢爾小寇，且逋天誅，而水陸之田，不得耕種，既失農時，不滅何待。今日之計，莫若解軍節糧，擬支非常。軍士所食，日二千斛。【○按上文云，一日之食，五百四十九斛。而此云軍士所食日二千斛，蓋舉本軍成數乎。今不可考。】若上奏聽裁，恐更多糜費。故今月十日，以前解出之狀，牒知諸軍。臣等愚議，且奏且行。」敕曰：「省前後奏云：『賊集河東，抗拒官軍。先征此地，後圖深入。』者，今以不利深入，而欲解軍，則具奏事狀，待報而行之未晚也。一旦罷兵，不果進討，為謀如此，其理安在？灼知目將軍等憚賊之所為也。而巧飾浮詞，規避罪過，不忠之甚，莫大於斯。廣成、墨繩，久在賊地，素閑戰陣，故委以副將之任，佇其力戰之效。而安居營中，坐視成敗。差遣裨將，反致敗績。事君之道，豈可如此？夫師出無功，良將所恥。今喪軍費糧，為國家大害，閫外之寄，誰任其咎。」七月，古佐美等上書，偽告大捷。敕曰：「得今月十日奏偁：『所謂膽澤者，水陸萬頃，蝦虜所聚，大兵一臨，忽作荒墟，餘燼假息，危如朝露。至如軍船解纜，舳艫百里，天兵所加，前無強敵。海浦窟宅，無復人煙，山谷巢穴，確見鬼火。不勝慶快，飛驛上奏。』而撿先後奏狀，斬賊未滿百級，死傷殆三千。以是言之，何足慶快？夫大軍將還，兇賊攻後，非唯一度。而云：『大兵一臨，忽作荒墟。』量度事勢，有似虛飾。真枚、墨繩等，不親督兵，遣裨將於河東，軍敗而逃，溺死一千餘人，而云：『一時凌渡，且戰且焚，搜賊巢穴，還保本營。』是溺死之軍，舍而不論。唯征東副使多治比濱成等討賊略地，比他差勝。今曰：『天兵所加，前無強敵，山谷巢穴，唯見鬼火。』浮詞夸言，良為過實。凡獻凱表者。應在平賊立功之後。今未究其窟穴，殲其種類，而馳驛稱慶，將軍獨無愧乎！」九月，古佐美等遂歸京師，上節刀。命大納言藤原繼繩、中納言藤原小黑麻呂等，勘且問於太政官曹司。古佐美、廣成、真枚、墨繩等皆承伏。敕曰：「古佐美不究賊地，敗軍費糧，當據法窮治。顧嘗有勤勞，故一切不問。真枚、墨繩等，愚頑畏懦，進退失度，每後軍期。檢法，墨繩當斬，真枚當解官收冠。而墨繩久歷邊戍，黽勉奉事，故兔刑收官冠。真枚在日上港，救援溺兵，故解官不收冠。餘有小功者，量加賞賜。小罪者，置而不問。善理膽澤之役，官軍失利，奮而戰死，贈外從五位下。」頃之，古佐美進正四位上，【續日本紀。】兼但馬守，遷左衛門督。十三年，拜中納言且，超授正三位。尋兼式部卿。十五年，轉大納言。十六年，兼皇太子傅。未幾，薨，年六十五。遣從四位下百濟英孫等，就第宣詔，贈從二位。子廣濱、未成。廣濱參議正四位下。【公卿補任。○末成據類聚國史。】末成，幼而聰悟，博覽文籍。延曆中，調式部丞。時議許其廉舉，出為伊豫介。大同、弘仁間，歷出雲、常陸、大和、越前守，所在以幹濟聞。至從四位下。天長二年，卒，年四十五，贈正四位上。【類聚國史。】
　大伴弟麻呂，吹負曾孫，【○據續日本紀，書古慈斐，吹復孫。】父古慈斐，【公卿補任。】少有才幹，略涉書記，起家為大學大允。藤原不比等以女妻之。勝寶中，累遷至從四位上衛門督，俄出為出雲守，以見踈斥，意常鬱鬱。八年，藤原仲麻呂誣：「古慈斐及淡海三船誹謗朝政，無人臣禮。」禁於衛士府，左遷土佐守。寶字初，以黨橘奈良麻呂，再得罪。寶龜初召還，復本位為大和守，敘正四位下。六年，優老授從三位。八年，薨，年八十三。【續日本紀。○父古慈斐以下至此，古慈斐事。】
　弟麻呂，寶龜末，為衛門佐。天應元年，兼中宮亮，累遷左衛士佐。延曆初，任常陸介，為征東副將軍，入補右中辨，轉左，歷兼皇后宮亮、河內守。十年，至從四位下，為征夷大使，【續日本紀。】赴陸奧。十三年，授節刀。弟麻呂遣副使坂上田村麻呂等討蝦夷，大敗之，斬首四百五十七級，捕虜一百五十人，獲馬八十五匹。明年，振旅而歸。【類聚國史、日本紀略。】褒授從三位勳二等。【類聚國史。】尋為皇太子傅，以老乞骸骨，遺中納言藤原內麻呂，就第許之。大同四年，薨，年七十九。子勝雄。
　大伴勝雄，天長中，為陸奧守，兼按察使，至從四位下右兵衛督，兼讚岐權守。資性寬簡，不訐隱密。家風清廉，不近貨利。出總戎事，入典禁兵。一時論稱：「勝雄雖乏才學，有將帥之器。」八年，卒，年五十六。【類聚國史。】