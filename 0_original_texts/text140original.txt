源滿仲，鎮守府將軍經基長子也。仕村上、冷泉、圓融、華山四朝。為人有勇略，善和歌。【尊卑分脈。】自王公以下，皆器重之。朝廷賴為爪牙。【今昔物語。】累歷常陸介、武藏、攝津、越前、伊豫、陸奧等守、左馬權頭、治部大輔，拜鎮守府將軍，至正四位下，聽內昇殿。【尊卑分脈。】天德中，賊倉橋弘重等，夜入其家，掠資財。滿仲射獲弘重，敕索捕其黨中臣良材、紀近輔等。【古事談。】後賊又圍其家放火，煙焰甚熾，延及三百餘家。越後守宮道弘氏來救之，中賊矢而死。滿仲拒而卻之。【日本紀略。】安和二年，橘繁延、【○繁延據日本紀略。○扶桑略記、愚管抄、源平盛衰記，繁作敏。】藤原千晴、僧連茂等謀奉為平親王作亂。滿仲亦預其謀。既而有憾于繁延，【源平盛衰記。】遂與武藏介、藤原善時上變告之。【日本紀略、扶桑略記。】辭連親王、外舅、左大臣源高明。右大臣藤原師尹欲排陷高明代其位，故專奏讞其獄。【源平盛衰記。】敕遣滿仲弟檢非違使滿季，搜捕其黨。流繁延、千晴等。賞功進滿仲、善時階。【日本紀略。】滿仲性好漁獵，忍殺生。其子僧源賢深患之，與惠心院僧都源信誘道之。滿仲大感悟。【古事談、今昔物語。】乃召從士謂曰：「我久從戎事，未嘗一日懈緩。明日當剃髮，我為武人，止於今夕。汝輩善為衛護。」即使兵五百擐甲負弓矢，環館達旦。明日遂剃髮。【今昔物語。】更名滿慶，【尊卑分脈。】號多田新發意。【源平盛衰記。○按神皇正統記曰，攝政兼家剃髮稱入道，故當時無敢稱入道者。如源滿仲，亦剃髮，稱新發意云。】悉放鷹鷂，燒網罟。【古事談、今昔物語。】從士五十餘人，亦從而剔髮。【今昔物語。○古事談作男十六人、女三十餘人。】受戒之日，至殺生戒，佯睡不聽，後陰造源信曰：「向弟子受戒，心深戒殺。而使家人知之，恐生輕侮之心。故不輒奉教，意師之不悅。是以來謝耳。」【古事談。】遂歸佛乘，頗通止觀之旨。【小笠原系圖。】滿仲嘗居攝津多田，故家號多田。【尊卑分脈。】天祿元年，創多田院。【帝王編年記、尊卑分脈、今昔物語。○天祿六年，據編年記。】長德三年，卒，【尊卑分脈。】年八十六。【○諸系圖並云，寬和二年剃髮，年七十五。長德三年卒，年八十五。按寬和二年至長德三年，相距十二年，諸系圖誤矣。今推甲子訂之。】即葬多田院，安其像。【多田院文書。】後土御門帝文明四年，敕贈從二位。【親長記、多田院文書。】
　初滿仲以為鎮護之任，非有利劍，不足以示威。數鳩冶工，多作刀劍。皆不愜其意。聞筑前有良工，因召而使作，亦不如意。工憂之，祈神七日，精鍊六十餘日，乃得二刀。滿仲大悅，試斬死囚。其餘勢一截其鬚，一斷其膝，名曰鬚切膝丸。源氏世傳寶之。【平家物語、劍卷。】
　子賴光、賴親、賴信、僧源賢。賴親歷左衛門尉、檢非違使、信濃、大和等守，敘正四位下。【尊卑分脈。】永承四年，興福寺僧徒來攻其館。其子前加賀守賴房等拒戰卻之，殺傷頗多。【扶桑略記。】僧徒怒訴于朝。五年，朝議定其罪，流賴親於土佐，【扶桑略記、百鍊抄、歷代皇紀、尊卑分脈。】賴房於隱岐。【扶桑略記、歷代皇紀。○尊卑分脈作肥前。】康平五年，復賴房本位。【扶桑略記。○尊卑分脈作死配所。】賴親子孫稱大和源氏。【尊卑分脈。】源賢，小名美女丸，幼而就學於延曆寺，舉措狡惡。後事僧源信，折節求法，終有所得。【小笠原系圖。】號多田法眼。【尊卑分脈。】好和歌，所著有樹下集二十卷，【八雲御抄。】傳于世。
　源賴光，為人英武，驍勇冠世。善射，以將略稱。歷事圓融、華山、一條、三條、後一條五朝，累歷攝津、伊豫、美濃等諸國守，兼內藏頭，遷左馬權頭，聽內昇殿，至正四位下。【尊卑分脈。】長保中，為東宮大進，侍皇太子。時有狐臥于殿上，皇太子命賴光射之，賜御弓及蟇目矢。對曰：「臣壯歲或射麋鹿之類，久不試藝，中之不易。如其不中，適足以墜家聲。敢辭。」皇太子強之，乃射中其胸，狐墬地。皇太子及群臣，感其能以弱弓重矢射中之，賜寮馬賞焉。賴光拜謝曰：「此非微臣射藝之功，唯藉祖先神祐之力也。」【今昔物語。】寬仁中，改造皇外祖母京極第。賴光進其器用，凡家中所須物，無不悉備，極其精巧。藤原道長甚驩。【小右記、榮華物語。】弟賴信，初事藤原道兼，嘗謂：「我能殺關白道隆，使吾主人代之。我提劍突入，誰得防之哉。」賴光聞而大駭，責諭曰：「汝勿妄言。得志誠難。縱雖能殺，一旦事泄，則主人何得為關白。若事不發露，代為關白，沒世之間，蔽之亦甚難矣。」賴信乃服。【古事談。】治安元年，卒。【尊卑分脈。】賴光嘗夜過賴信宅宴飲，適見繫人於廄中。問彼何人，賴信曰：「鬼同丸者也。」賴光曰：「彼多力，何不嚴其縛。」賴信乃令繫以鐵鎖。鬼同丸聞其言，大怨之。爾夜賴光醉臥賴信家，鬼同丸脫鎖逃出，潛上承塵，將伺便剌之。賴光召從士警衛在右。鬼同丸不得發，御要諸歸路，乃赴鞍馬，至市原，殺野牛，匿身其間以待之。既而賴光至，源綱、平貞道等從。【○綱姓，據尊卑分脈、劍卷。貞道姓據今昔物語。】賴光見牛群游，令從士射之。綱見斃牛，射中之。牛突然而起，俄而鬼同丸跳出，揮刃逼賴光。賴光挺刀斬之，遂墜其首。人服其勇武。【古今著聞集。】綱、貞道，與平季武、【○季武姓據今昔物語。】公時，【姓闕。】並在賴光部下，以驍勇齊名，世稱曰四天王。【劍卷。】
　綱祖仕任武藏守，父宛稱箕田源次。綱為源敦所子養。敦者，滿仲婿也。【尊卑分脈。】網養母居攝津渡邊。【劍卷。】因以渡邊為氏。【太平記。】初宛與貞道文良文並居東國，各恃其勇武不相下。適有人間之者，二人大怒，欲與相接戰，以确勝負。乃剋日定約。各率兵數百，出陣于野。既而良文使人謂宛曰：「與率眾而戰，曷若單騎相當，以決雌雄。」宛亦然之。於是二人徑前注矢。良文發矢，宛回身避之。宛發矢，良文亦如之。縱橫馳騖，交相發矢，而不能中焉。二人各服其技，乃相謂曰：「吾與子非有深讎，欲一戰以校勝負耳。今已各試其技，亦可以已矣。」乃輟兵講和，深相結託云。【今昔物語。】綱曾孫直有勇力，【尊卑分脈。】仕源義家，從陸奧役。【奧州後三年軍記。】
　賴光子賴國、賴家、賴基。賴國仕至左馬權頭。賴家在歌人傳。賴國六世孫行綱，任伯耆守，為藏人，世居攝津多田莊，稱多田藏人。【尊卑分脈。】後白河法皇謀滅平氏，權大納言藤原成親諭密旨於行綱，啗以重利，委將帥之任。行綱許諾。既而意中變，以為：「眾寡不敵，勢必難成。事若發覺，禍至無日。」乃馳車福原，以狀告清盛。清盛大驚，流竄成親等。世惡其反覆。【平家物語、源平盛衰記。】及源賴朝起，行綱欵附。源義經之去京師赴南海也，路歷攝津河尻，行網帥兵邀之，反為義經所擊破。【東鑑。】
　源賴信，為人剛果明決，練達兵法，與兄賴光齊名。又與藤原保昌、平維衡、平致賴，並以驍勇稱，而賴信為之稱首。【十訓抄。】仕一條、二條、後一條、後朱雀四朝，歷治部權少輔、左馬權頭、伊勢、陸奧、甲斐等諸國守，為上野、常陸介，拜鎮守府將軍，至從四位上。【尊卑分脈。】長元元年，前上總介平忠常作亂於下總。朝廷命檢非違使平道方、中原成道討之。【日本紀略、扶桑略記。】忠常侵掠州郡，勢甚強大，【今昔物語。】二將屢攻之，久而無功。【日本紀略、扶桑略記。】三年九月，更敕賴信及坂東諸國司討之。【日本紀略。】賴信時為甲斐守，【日本紀略、扶桑略記、小右記。】率兵抵常陸，將攻之。【○按本書以此為賴信為常陸介時事，誤。據小右記，賴信任常陸介，在長和中。攷紀略、略記、小右記，並書甲斐守賴信，故今訂之。宇治拾遺骸以為上野介時事，亦誤。】左衛門尉平惟基諫曰：「忠常依阻嶮隘，軍鋒甚銳，難可猝攻。請俟兵集而行。」賴信不聽，遂率兵赴下總。惟基率騎三千來會鹿島。忠常臨大水設壘，悉收舟檝。賴信至，則不得濟，乃使大中臣成平往諭以利害招之。忠常不從。賴信集眾，問攻戰之術。咸曰：「無舟何以濟軍。」賴信曰：「如環水而行，則徒曠日，賊益固守。意賊恃險不設備，如直濟而出其不意，則可一鼓而拔。不如急攻之。我嘗聞此河有淺處，廣一丈許，水僅及馬腹。豈軍中有能知之者乎？」有真髮高文者，進曰：「我濟之熟矣，請先渡。」遂馳入水，令一卒從其所行，立葦為標。於是全軍亂流而進，忠常果不設備。見大眾至，不取逆戰，惶怖出降。軍士相謂曰：「吾徒皆生長此地，而知其津渡者，不過三人。將軍始來而能言之，殆非人之所及也。」【今昔物語。】明年六月，賴信以忠常歸京師。忠常病而道死，斬首傳于京師。【扶桑略記、百鍊抄、左經記。】朝廷嘉其功，疇賞之。賴信懇請曰：「臣恭奉敕旨，討逆賊。而未及接戰，賊倉皇就擒。實是天威之所致，臣何力之有。臣向謬蒙國恩，忝任四國，而衰老日迫，難從事於遠任。如得改任丹波，則臣志願足矣。」既而又以其母墳墓在美濃，請任其守。【小右記。】明年，遂為美濃守。【春日若宮神主所藏編年殘篇。】後遷河內守。【尊卑分脈、今昔物語。】
　初關東有良馬，賴信求而得之。及歸京，有盜欲路奪之，多方計之不得。行至京師偵之。子賴義心欲得之，入侍賴信。賴信逆謂之曰：「我得良馬，明旦當與汝。」賴義悅而留宿，會風雨甚，盜乘間偷馬而去。賴信以為盜必東國人，負胡箙單騎逐之。賴義亦驚起，執弓矢騎而東馳。至關山及之，盜乘其馬，徐徐涉水。夜黑，咫尺不辨。賴信謂賴義必來在後，顧而呼曰：「射之！」言未訖，忽聞強弦聲。其馬驚逸，鐙撼有聲。賴信曰：「盜斃。汝取馬來。」乃先歸就寢。賴義遂得馬而還。賴信心深嘉之。明日，飾其馬與之。初賴信為上野介，右兵衛尉藤原親孝從在其國，縛盜於家。盜脫棚鎖遁出，劫親孝兒為質，走據壺屋，擬刃其胸。親孝驚悲，不知所為。固囑家人曰：「莫敢逼近之。如使彼殺兒，則寸斬其肉何益。」走見賴信，泣訴之。賴信笑曰：「勇士臨事，不顧妻子。如何以一兒之故，狼狽如此乎？」乃自往視之。盜見其至，屏息不敢仰視，捉兒益急。賴信叱曰：「汝欲殺此兒乎？將欲免死乎？明言之。」賊對曰：「我豈為殺之乎。苟為活命之地耳。」賴信曰：「速舍此兒，我不汝殺。」盜懾伏從之。賴信命曳出盜。親孝請斬之，賴信不許曰：「彼窮為盜，貪生劫兒。不忍深罪也。且我與彼約，豈可食言哉。」乃與之糧馬弓矢而去。【今昔物語。】永承三年，卒，【尊卑分脈。】年八十一。【諸系圖並云，康平三年卒，年六十。武田系圖、小笠原系圖並云，安和元年生，永承三年卒，年八十一。比諸系圖較詳，今從之。】子孫相繼皆名于世。【今昔物語。】子賴義、賴清、賴季、賴任、義政。賴義自有傳。賴清，肥後、陸奧等守，子孫號村上。賴季，掃部助，號井上。皆居信濃。賴任號河內，義政號國井。【尊卑分脈。】
　平維茂，鎮守府將軍繁盛孫也。父兼忠，上總介。【○平氏系圖為繁盛子，今從今昔物語。】維茂少有勇略，從祖父貞盛甚奇之，養為子。【後拾遺徃生船、元亨釋書。】貞盛多養姪及從姪為子，維茂年最少。行居十五，故曰餘五。初維茂在陸奧，與國豪放藤原師種爭田。【○師種據尊卑分脈。本書作諸任。】訟守藤原實方，實方不能斷。交生嫌隙，集兵相攻。既而師種避維茂勢強，斂兵奔常陸。維茂侮之不設備。師種急來襲之，維茂夜聞水鳥驚，覺師種至，急起戎兵，見卒僅二十人。維茂使妻子逃避，身親力戰。及曉，自水其宅，士卒皆傷死。維茂被髮著婦人服，潛逃匿萑葦間。師種徧檢其屍，燒爛不可識別。謂維茂既死，大喜而去。維茂士卒聞變至者數十人，維茂大呼曰：「我不死，汝等無憂。」乃督士卒，欲急追之。皆曰：「彼眾我寡，不如暫避其銳，而圖後舉野。」維茂曰：「昨夜我自分萬無理，而挺身獨奮者，誠恥彼謂掌風而潰走也。忍辱苟生，不如一死之快。彼狃一勝，而不慮後。我襲其不意，則無不克。我意已決，去留任汝所欲。」士卒皆奮躍而從。師種路過妻兄大君家，大君拒不納，而為酒饌餉之。師種至壢原，饗士卒。士卒卸鞍醉臥。維茂追及之，師種見維茂至，騷擾失度。維茂急擊敗之，斬師種。乃進至其宅，令曰：「男子殺勿遺，婦女勿傷。」途放火燒之，擒師種妻，禮送於大君而還。自是維茂威名大著關東，【今昔物語。】時人服其勇敢，推稱將軍。【東鑑文治四年。】後為出羽介，【印本尊卑分脈。】拜鎮守府將軍。【印本尊卑分脈、東鑑。○按維茂歷任，諸書無所考定，蓋在一條、三條、後一條之朝。】卒年八十，世稱餘五將軍。維茂篤信佛教，練習法華，屢從僧源信問法焉。【後拾遺徃生傳、元亨釋書、東鑑。○事傳維茂嘗遇信濃戶隱山，有群盜，佯作婦人粧，誑維茂。又著夜叉假面劫之。維茂擊殺之。口碑所載，不贅于此。又按越後蒲原郡小川莊平等寺，維茂所建。寺有維茂墓云。】子繁貞、繁兼、繁茂、繁職。繁茂，出羽介。【平氏系圖。○本書繁茂作繁成，今據東鑑訂之。】繁茂玄孫長茂，自有傳。
　藤原保昌，大納言元方孫。父曰致忠，【尊卑分脈。】天曆中，為藏人，除備後守，【江談抄。】歷右京大夫、右馬權頭，敘從四位下。【尊卑分脈。】永延中，坐保輔事免。【日本紀略。】長保元年，射殺前相模介橘輔政子及其家僮。【今昔物語。○長保元年，據小右記、日本紀略。】廷議決其罪，流于佐渡。【小右記、日本紀略。○江談抄曰，村上帝問天文於賀茂保憲，致忠屢奉旨徃復，粗曉天文。後偶在廁，對人談天文。有飛矢中柱。致忠驚曰：「固當然。上廁說天象，故熒惑射我。而以今歲有木星之助，故中柱耳。」怪誕不經，故不取。】致忠娶源允明女，生保昌。【尊卑分脈。○按本書作元明親王，而當時無其人。蓋醍醐皇子源允明也，故今訂之。】保昌，為人膽智勇決，膂力過人，精達武藝，【今昔物語。】與甥源賴信等齊名。【十訓抄。】兼善和歌。【後拾遺和歌集。】為左馬頭，【小右記。】歷任丹後、大和、攝津等守，【○丹後守，據古事談、十訓抄。大和，左經記。攝津，歷代皇紀、今昔物語、作者部類。】至四位。【作者部類。○按正從、上下未詳。】長和中，帝幸左大臣道長第，觀競馬。以寮馬肥壯，賜保昌物。【小右記。】保昌赴任丹後，路歷與謝山。有一老者，騎馬戴笠而倚樹下。從者欲叱而下之。保昌戒之曰：「視彼據鞍按轡，所謂一人當千者，殆非庸人。」既而遇平致經率眾而至，見保昌曰：「公向見老翁乎？是我父平五大夫也。田舍翁素疏禮法，恐有失敬。」致經既去，保昌顧謂從者曰：「向從汝等言辱之，則悔何及焉。」【十訓抄、古事談。】保昌嘗冬夜微行，時有巨盜袴垂者，多力善走，劫剽為業。見保昌，欲褫其衣者數矣。保昌吹笛而回顧，袴垂不覺心悸，謂：「非常人也。」拔力擊之。保昌叱之。袴垂惶怖伏地。保昌問其名，乃自首。保昌曰：「我嘗聞汝名。汝亦非碌碌者。從吾而來。」復吹笛，從容而行。既而還家，與之絮衣而誡曰：「」乏則復來，勿侮人而受害。【今昔物語。】長元九年，卒，年七十九。【歷代皇紀、尊卑分脈。】有子僧快範，號島禪師。【尊卑分脈。】議者謂：「保昌固非將種，而以武幹見稱。朝廷重焉。惜子孫無復繼業者云。」【今昔物語。】保昌弟保輔，【○江談抄為兄。】任右兵衛尉，【尊卑分脈。】為人貪戾凶暴，事多不法。永延中，下獄死。【續古事談。】