　九月，廣嗣起兵，造營遠河郡，儲兵弩弩，置烽燧。朝廷遣大將軍大野東人、副將軍紀飯麻呂等討之，下敕暴露廣嗣罪狀，作敕符數千道，散擲諸國，使民知所向背。立賞格，募能斬廣嗣者。東人等進將入豐前，廣嗣將京都郡鎮長士長谷常人、企救郡板櫃鎮大長三田鹽籠、小長凡河內田道拒之。常人田道敗死。鹽籠被二箭而走，百姓豐國秋山等斬之。生虜登美、板櫃、京都三營兵一千七百六十七人。京都郡大頷楉田勢麻呂將五百騎，仲津郡擬少領膳東人八十人，下毛郡援少領勇山伎美麻呂、築城郡擬領佐伯豐石七十人迎降。十月，廣嗣眉將大隅、薩摩、筑前、豐後兵一萬從鞍手道。弟綱手，將筑後、肥前兵五千，從豐後。多胡古麻呂從田河道，迎拒官軍。廣嗣先至板櫃河，以隼人軍為前鋒，作筏將渡河。佐伯常人、安部麻呂，出營發弩而射。廣嗣兵卻陣河西，常人等陣河東，令隼人等呼云：「隨逆人廣嗣拒官軍者，罪及妻子親族！」廣嗣兵不敢發。常人等呼廣嗣者十，不應之。久之廣嗣馳馬而來曰：「聞敕使來，為誰？」常人曰：「敕使衛門督佐伯大夫、式部少輔安陪大夫。」於是廣嗣下馬再拜曰：「廣嗣不敢拒朝命，但請誅朝廷亂臣二人耳。若有抗朝廷者，天神地祇亟罰殺之。」常人等曰：「然則何故發兵？」廣嗣語塞，上馬而去。隼人三人泳河而來，官軍隼人援上岸。隼人二十人及兵十許騎，相繼而將，并獲器械，眾潰。【續日本紀。】廣嗣騎其所畜千里馬西走。【異本平家物語。○按諸書不載綱手古麻呂兵敗，但云廣嗣敗走，餘重望風而散。蓋闕文也。又按松浦社本緣起曰，廣嗣始蒞任，有馬嘶聲，知其駿逸，以高價買之。骨相奇異，食勁草或楉，乃試植橛于櫪中。數日，馬縮四蹄，立于其上。自是廣嗣午前視事畢，騎馬赴京師，午後入宮受事，夕還府，日以為常。一日遇備中板倉橋，傍有一人，形貌非常，謂廣嗣曰：「僕丹波冰上郡人，姓矢田名弘麻呂，願為執鞚。」廣嗣許之。其徃來京師，未嘗少後。古今著聞集，亦載廣嗣乘駿馬，不踰宿，徃還京師。皆涉誕妄，故不取。】遂乘船出肥前值駕島。得東風行四日，見孤島。舟人曰：「是耽羅島也。」漂蕩一日夜，西風忽起，船不進。廣嗣手捧驛鈴曰：「我是大忠臣也，神靈棄我乎？乞 神濟我！」因投鈴於海，而風波彌甚，船還著值駕島。軍長野村，為進士安倍黑痲呂所捕。東人等奏捷。十二月，下詔斬之。詔書未到，東人誅廣嗣綱手於松浦郡。【○按今昔物語曰，廣嗣騎馬入海溺死，屍漂著海。東人斷首，傳京師。○尊卑分脈云，廣繼少將於西府發謀叛之時，以大野東人傳官兵合戰敗北之。間廣繼自以刀頸之。後其首昇空之次，多殺官軍云云。此頸於空中成赤鏡，見之人悉以死云云。】明年正月，泱餘黨并生虜罪，杖徒流死沒入幾三百人。【續日本紀。】既而廣嗣屢為厲。【源平盛衰記、松浦社本緣起。】十七年，敕遣玄昉於筑紫，造觀世音寺。明年，玄坊死，世傳由廣嗣祟。【○東大寺要錄云，六月己亥，僧玄昉忽然登空數丈，落地死亡，更無血骨。○尊卑分脈云，太宰府觀音寺供養之日，玄昉僧正為導師。乘腰輿之時，自大虛空有聲來。其身乎失亡云云。後日其首落興福寺唐院云云。】勝寶初，貶卜真備為筑前守，改肥前守。【續日本紀。】真備至廣嗣墓祭之。【今昔物語、松浦社本緣起。】遂為立祠，請號鏡尊廟，剏知識無怨寺，歲時祭祀。【松浦社本緣起。○鏡尊廟，水鏡作鏡宮。】
　橘奈良麻呂，左大臣諸兄子也。天平中，帝幸諸兄相樂別業，授奈良麻呂從五位下。歷大學頭、攝津大夫、民部大輔，累進從四位下。勝寶元年，敘從四位上，為侍從，拜參議，行但馬、因幡按察使，檢校伯耆、出雲、石見等非違事，進正四位下。寶字元年，兼左大辨。時帝方寵惠美仲麻呂，為紫微內相，仲麻呂因嬖幸擅權。奈良麻呂惡其所為，潛欲除之，遂與廢太子道祖王，及鹽燒王、安宿王、黃文王、小野東人、大伴古麻呂等，謀行廢立。初勝寶末，太上天皇不豫，諸兄祇承人佐味宮守告云：「大臣飲酒，言辭無禮，稍有反狀。」太上天皇優容不問。諸兄知之，無幾致仕。既而帝召越前守佐伯美濃麻呂問之，美濃麻呂對曰：「臣未曾聞。佐伯全成或知之。」乃將鞠全成，太后固止之，事遂廢。至是，黃文弟山背王上變曰：「橘奈良麻呂，構姦謀，將圍田村宮。大伴古麻呂具知其情，宜召而訊之。」時古麻呂謂小野東人曰：「有人欲劫內相，汝從乎。」東人曰：「唯命是聽。」有答本忠節者,密聞其語,以告右大臣藤原豐成、右大辨巨勢界麻呂。界麻呂密奏之。中衛舍人上道斐大都告仲麻呂曰：「小野東人謂僕曰：『有王宦謀殺皇大子及內相者，汝能從乎？』僕問：『王臣為誰？』曰：『黃文王、安宿王、橘奈良麻呂、大伴古麻呂,徒眾甚多。』僕又問：『眾謀如何？』曰：『所謀有二。一者率精兵四百，圍田村宮。二者陸奧將軍大伴古麻呂，將赴陸奧。行至美濃關，詐稱疾，請見一二親情。蒙聽許即塞關。』良久，僕佯許之。」仲麻呂聞之，是夜二更，具奏狀，警衛諸門。高麗福信等，將兵逮捕東人、忠節等，繫左衛士府。別遣兵圍道祖王家。明日，遣公卿究問。東人等丕服。是夕，仲麻呂侍內，召鹽燒王、安宿王、黃文王、奈良麻呂、古麻呂，宣太后詔曰：「有人告汝等謀反。顧汝等於我為親戚，位祿不輕，今何怨而逆乎？是以不問，慎勿自絕。」五人退出南門，稽首謝恩。明日，遣中納言藤原永手等再究問。東人等款曰：「安宿王、黃文王、奈良麻侶、古麻呂、多治比犢養、多治比禮麻呂、大伴池主、多治比鷹主、大伴兄人等，夜會議者三。始於奈良麻呂家，次於圖書藏側，後於太政官院庭。會者甚眾，不辨顏面。拜天地四方，歃鹽汁誓曰：『以七月二日初昏發兵，圍內相宅殺之。即圍大殿，廢太子，劫皇太后，奪鈴璽。召右大臣使為號令，然後廢帝。簡四王，立以為君。』」於是分繫安宿王以下鞠之。安宿王曰：「前月二十九日黃昏，黃文來曰：『奈良麻呂欲晤言。』乃與之往。至太政官院，有二十許人。一人迎揖，視之奈良麻呂也。有一人素服者，小野東人也。眾曰：『時移矣，宜立拜。』安宿問何拜。曰：『拜天地。』安宿被欺而往，固不知情，從眾而拜。」黃文、奈良麻呂、古麻呂、犢養所款略同。敕使詰奈良麻呂曰：「何由謀逆？」曰：「內相秉玫不道甚多，故先發兵，請得其人而後陳狀。」曰：「何謂不道？」曰：「造東大寺，人民辛苦，氏氏亦憂。又置剗奈羅，罪為已憂。」曰：「氏氏指何等氏？造寺起汝父臨職之時，今稱人憂，其言不當。」奈良麻呂辭屈。又有賀茂角足者，造田村宮圖，指授所入。佐伯古比奈款狀亦曰：「作亂之日，角足謀邀高麗福信、奈貴王、坂上苅田麻呂、巨勢苗麻呂、牡鹿島足於額田部宅飲酒，使其不能赴難也。」乃悉下獄。分遣諸衛，掩捕其黨。令出雲守百濟敬福、太宰帥船王等五人，率諸衛守獄，拷掠究問。黃文改名多夫禮，道祖王名麻度比。古麻呂、犢養、東人、角足，改姓乃呂志，並杖死。安宿王并妻子流佐渡。信濃守佐伯大成、土佐守大伴古慈悲，各流任國。其餘或死獄中，或配流。【○按公卿補任，奈良麻呂伏誅。一說配流。本書無流殺奈良麻呂明文。據下御南院宣詔，奈良麻呂蓋處遠流乎。然猶涉疑，故不書。】召遠江守多治比國人究問，所款與東人等同，流伊豆。佐伯全成時為陸奧守，就而究問。款曰：「去天平十七年，先帝幸難波，寢膳乖宜。奈良麻呂謂全成曰：『陛下枕席不安，始至大漸。然猶無立皇嗣，恐有變。願率多治此國人、多治比犢養、小野東人，立黃文為君，以答百姓之望。大伴、佐伯二族，方與此舉，前將無敵。今天下憂苦，居宅無定，乘路哭叫，怨歎實多。緣是定謀，事可必成。能從否？』全成曰：『全成先祖，清慎佐時。全成雖愚，何失先人之跡哉。縱令事成，猶且不可。況不可必乎。』奈良麻呂曰：『見天下愁怨，偶述所思耳。』大嘗之歲，奈良麻呂曰：『前歲所計，今將欲發。如何？』全成曰：「朝廷賜全成高爵重祿，何敢違天謀為惡逆。前歲既拒子之言，何更發邪。」奈良痲呂曰：『汝與吾同心之友，是以告大計。慎募泄言。』又去年四月，全成齎金入京，奈良麻呂謂曰：『見大伴古麻呂否？』全成曰：『未得相見。』奈良麻呂乃引全成，共至辨官曹司，見古麻呂。奈良麻呂曰：『聖體乖宜，久經歲序。審察時勢，亂將在邇。若他氏立王，吾輩滅亡。願率大伴、佐伯之族，立黃文王為君，以為萬世基。』古麻呂曰：『右大臣、大納言，藉勢握權。汝雖立君，人豈服從？』全成曰：『此事無道，雖成豈得令名。』即去。奈良麻呂獨留，全成不聞後語。」言畢自經。既而帝御南院，召會諸司并京畿百姓村長以上，詔曰：「神祇之靈，逆黨服罪。據法當死，特降一等，改姓名，處遠流。其所詿誤百姓，徙之出羽小勝柵戶。」景雲四年，帝不豫，大赦。緣坐奈良麻呂者二百六十二人，編附本貫，但不許入京師。【續日本紀。】
　奈良麻呂子清友、入居。【尊卑分脈。】清友生女，是為檀林皇后。及仁明帝登極，贈奈良麻呂從三位。詔曰：「無位橘朝臣奈良麻呂，倚伏難測，既扄夜臺。憫福祿之不長，悲忠貞之不遂。宜寬典式，以賁幽墳。」後贈大納言且，又贈太政大臣正一位。【續日本後紀。】清友自有傳。入居，延曆中敘正五位下，為右兵衛佐、右中辨、播磨守、左京大夫。【日本後紀。】子逸勢。
　橘逸勢。逸勢，為人放誕，不拘細節，最妙隸書。【文德實錄。】宮門榜題，多成其手。【文德實錄、古今著聞集。】延曆末，從遣唐使人入唐，人呼為橘秀才。還敘從五位下。以 老病，家居不仕。【文德實錄。○敘從五位下，據續日本後紀。】承和七年，起為但馬權守。嵯峨上皇不豫，東宮帶刀伴健岑以為：「登遐非遠，國家之危，在可待也。」乃與逸勢謀，奉皇大子恒貞入東國，竊語何保親王。既而上皇崩，親王緘書上嵯哦太皇太后。太后召中納言藤原良房傳奏之。乃使六衛府守宮門，遣右近衛少將藤原富士麻呂等，率勇敢之士，圍二人宅捕之。主馬長伴水上被并執。又召右近衛將曹伴武守、帶刀伴甲雄奪兵仗，各繫左近衛、左衛門、左兵衛府。右兵衛督永名、右衛門少尉時枝等，以逸勢近親，自解兵仗待命。大納言藤原愛發、中納言藤原吉野等，以其黨繫于院中。左大辨正躬王等鞠問。【續日本後紀。】逸勢不服。【文德實錄。】改姓非人，減死配流伊豆。【續日本後紀、文德實錄。】行抵遠江板築驛，死于逆旅。【文德實錄。】月餘，詔曰：「配流伊豆國罪人，非人逸勢孫珍令，年在幼少，未習活計。而逸勢以去月十三日身死，孰恃孰憑。雖罪人之苗胤，猶愍一物失所。宜更追還，令就舊閭。」嘉祥二年，賜男龍劍、實山等本姓，聽入京師。【續日本後紀。】明年，追贈逸勢正五位下歸葬。仁壽三年，又贈從四位下。【文德實錄。】
　小野東人，天平中為左兵衛佐。十三年，坐藤原廣嗣事，下平城獄，決杖東西市各 五十，流伊豆三島。數年赦還，為治部少輔。勝寶中，為備前守。寶字元年，至從五位上。黨奈良麻呂，事覺，逮繫左衛士府，拷掠杖下死。
