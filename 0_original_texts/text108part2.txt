千熊長彥，不知何許人，或曰武藏人。【本書註。○本書註又引百濟記曰，有職麻那那加比跪者，蓋此人也。】應神帝丁卯歲，百濟、新羅朝貢。新羅路劫百濟使人，奪其貢物，以其摑賤物，相易而獻。朝延詰問百濟使。百濟使久氐等以實對。於是，敕讓責新羅使者，遂欲遣使察事情。祈天神以簡可使者。天神誨曰：「宜令武內定議，以千熊長彥為使者。」因遣長彥於新羅責之。己已歲，遣荒田別、鹿我別，將兵擊新羅破之，諸軍皆歸。獨長彥至百濟，與其王肖古盟于辟支山，又登古沙山，共坐磐石上。肖古誓曰：「自今以後，永稱酉藩，春秋朝貢。」乃與長彥歸其國都，禮待加厚。遣久氐護送歸朝。辛未歲，久氐使事竣而歸。又命長彥共至百濟，布宣詔命。明年，長彥還。百濟王復使久氐朝貢。自是歲貢不絕，長彥有力焉。【日本紀。】
　荒田別命，豐城入彥命四世孫也。【姓氏錄。○本書或作大荒田別命。】應神帝己巳歲，與鹿我別共為將軍，擊新羅。乃與百濟久氐等，勒兵至淖淳，將襲新羅。或曰，兵眾寡少，雖可克勝，即遣沙白蓋慮，請益軍士。於是，木羅斤資、沙沙奴跪等率精兵來會，合擊新羅破之，逐定比自鉢、南加羅、彔、安羅、多羅、卓淳、加羅七國。引兵西至古奚津，屠南蠻忱彌多禮，以其地賜百濟。百濟王肖古與其子貴須率軍而來。比利、辟中、布彌支、半古四邑，望風而降。荒田別等會肖古于意流村。肖古大喜，厚禮送還。明年二月，還朝。帝即位十五年，使于百濟，求博識之士，得王仁、辰孫王而還。【日本紀。○辰孫王據續日本紀。說詳船辰爾傳。】子竹葉瀨、田道。【日本紀。○本書不載父名，今據姓氏錄。竹葉瀨，姓氏錄作多奇波世。多奇波世、竹葉瀨，音訓相通。】竹葉瀨三世孫久比，崇峻帝時使吳國，還獻雜貨。中有吳權。帝問之。久比奏曰：「吳國用定物輕重，以為交易。名曰，波加理。」久此子宗麻呂，舒明帝時，賜商長首姓。【姓氏錄。】
　田道，仁德帝五十三年，新羅闕貢，遣兄竹葉瀨往責之，路獲白鹿而還，獻之。重遣田道，因授精兵，詔曰：「新羅若阻命，宜急擊之。」新羅果拒之，數挑戰。田道固壘不出，獲新羅卒，問軍虛實。對曰：「有百衝者，驍勇絕倫，每為右軍洗風。若擊其左，破之必矣。」田道乃選精騎，擊其左軍。新羅大潰。乘勝縱擊，殺傷數百，虜四邑人民而還。五十五年，蝦夷叛。命田道討之。戰于伊寺水門，兵敗死之。是後蝦夷屢侵掠，遂發田道塚。有大蛇自塚中出，瞋月噬夷賊，悉被其毒，多死亡者。時人曰：「田道雖亡，能報讎。孰謂死者無知耶！」【日本紀。】初田道使于百濟，娶止美邑吳女，生持君。持君留居百濟，其三世孫曰熊次、曰新羅。欽明帝時，至自百濟。新羅子吉雄，賜姓止美連。【姓氏錄。】