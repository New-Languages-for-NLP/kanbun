【後深草天皇】
　後深草藤原中宮，諱公子。太政大臣實氏第二女，大宮院母妹也。【女院小傳、歷代皇紀。】寬元四年二月，敘從三位。【女院小傳。】初與前關白實經約婚，行有日矣，後嵯峨帝聞之，命實氏納為帝女御。【五代帝王物語。】康元元年十一月，入宮。【百鍊抄、五代帝王物語、女院小傳。○增鏡為十二月，歷代皇紀作為女御。】長於帝十一歲。後嵯峨帝遵待賢門院故事，命為子。【增鏡。】正嘉元年正月，立為中宮。【百鍊抄、女院小傳、增鏡、一代要記、歷代皇紀。】生遊義門院、【歷代皇紀、帝王編年記、皇胤紹運錄、後宮略傳。】貴子內親王。【增鏡、皇胤紹運錄。】正元元年十二月，進號東二條院。【貴女抄、歷代皇紀、諡號雜記。】居二條富小路第。【增鏡。】永仁元年六月，為尼，【歷代皇紀、女院小傳。】法名圓鏡智。【女院小傳。】嘉元二年正月，以疾篤徙伏見殿，【增鏡】崩年七十三。【歷代皇紀、女院小傳、園太曆延文二年。】帝憂病不食，數月升遐。【增鏡。】
　典侍藤原氏，參議茂通女也。稱別當典侍。生恒助法親王。【皇胤紹運錄、諸門跡譜。】
　御匣殿藤原房子，內大臣公親女也。【尊卑分脈、女院小傳。○御匣殿據分脈、增鏡。】生久明親王、【一代要記、帝王編年記、增鏡。】行覺法親王、【皇胤紹運錄。】章善門院。【女院小傳、皇胤紹運錄。】後敘從二位。【皇胤紹運錄、尊卑分脈。】
　三善忠子，康衡女也。【皇胤紹運錄、仁和寺御傳、諸門跡譜。○康衡諸書官位，闕。一代要記、康衡作政平。帝王編年記雅衛。】敘從一位，準三宮。【皇胤紹運錄、諸門跡譜。】生深性法親王。【仁和寺御傳、諸門跡譜。】
　藤原愔子，左大臣實雄女，京極院妹也。【女院小傳、尊卑分脈。】稱東御方。【增鏡、一代要記。】生伏見帝、【女院小傳、增鏡。】滿仁親王、【仁和寺御傳、諸門跡譜一代要記、帝王編年記。】永陽門院。【女院小傳、後宮略傳、皇胤紹運錄。】弘安三年正月，敘從三位。【女院小傳、後宮略傳。】伏見帝即位，準三宮，上號曰玄輝門院。【貴女抄、增鏡、諡號雜記。】四年八月，為尼，【女院小傳、歷代皇紀。】法名自性智。【女院小傳。】正安元年，徒居二條殿。【歷代皇紀。】元德元年八月，薨於持明院中園殿，【女院小傳、歷代皇紀。】年八十四。【女院小傳、後宮略傳、歷代皇紀。】
　藤原相子，太政大臣公相女也。【女院小傳、一代要記。】敘從一位，準三宮。【後宮略傳、歷代皇紀。】生陽德門院。【女院小傳、後宮略傳、歷代皇紀。】
　藤原成子，太政大臣公相女也。敘從二位，稱大納言二位。生幸仁親王。【皇胤紹運錄。】
