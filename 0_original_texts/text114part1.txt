藤原不比等，【日本紀，不比等作史，音訓相通。】內大臣鎌足第二子也。【續日本紀。○大鏡曰，天智帝賜女御於鎌足曰：「女有娠，生男當為卿子，生女則為朕子。」既而生男，是為不比等。尊卑分脈曰，鎌足有所忌避，養之山科田邊史大隅家，因以史為名。然本書無所見，故不取。】授直廣肆。持統朝，為判事，進直廣貳，賜資人五十人。【日本紀。】文武帝詔曰：「」先朝所賜藤原朝臣之姓，宜令其子不比等承之。但意美麻呂等供神事，宜復舊性。尋進直廣壹，與撰律令，為中納言。大寶元年，授正三位，轉大納言。【續日本紀。】慶雲元年，進從二位，【公卿補任。】增封八百戶。【續日本紀。】明年，疾，賜度者二十人，施布四百端，米八十石於京師諸寺禱之。【公卿補任。】初鎌足修維摩會於陶原家，鎌足薨後遂廢。至是，不比等禱先靈，得愈，因復之。限七日，至錐足忌日而止。其後移置於興福寺。【年中行事。○按尊卑分脈曰，不比等設會公城東第，豈即桃原家乎。今無所考。】四年，詔：「嘉其世有勤勞，追褒鎌足，此諸武內宿禰，乃賜封五千戶，傳子孫。」不比等固辭，受二千戶，以一千戶傳子孫。【○按本書天平十三年，不比等家納其封五千戶於官。朝廷依舊，賜二千戶於其家，分施三千戶於諸國國分寺，充造丈六佛像之實。與此不同，蓋不比等雖固辭，優詔以全封傳子孫歟。今無所考。】和銅元年，進正二位，拜右大臣。【續日本紀。】
　養老二年，任太政大臣，固辭不受。【尊卑分脈、公卿補任。】監修律令。四年，加授刀資人三十人。八月，疾篤，賜度者三十人，詔曰：「右大臣疹疾漸留，寢膳不安。朕視疲困，惻隱於心。思其平復，計無所出。宜大赦天下，以救所患。今日午時以前，大辟已下，罪無輕重，常赦所不免，咸悉赦除。其廢疾之徒，不能自存者，量加賑恤。所在長官，親自慰問，量給湯藥‧勤從寬優。」又令都下四十八寺，讀藥師經，免官戶一十人為良，奴婢一十人為官戶。不數日，薨。【續日本紀。】年六十二。【公卿補任、尊卑分脈。】遺言：「火葬于佐保山椎岡。」【公卿補任。】帝深悼惜焉，為之廢朝，舉哀內寢。遣大納言長屋王、中納言大伴旅人，就第宣詔，贈大政大臣正一位，【續日本紀、公卿補任。】諡文忠。賜封戶、資人一如存日。【公卿補任、尊卑分脈。】先是，藤原氏未置氏長者，至不比等，始命為之。【尊卑分脈。】天平中，獻渤海貢物於六陵，井祭不比等墓。寶字初，敕天下不得得稱鎌足、不比等名。四年，敕曰：「子以祖尊，祖以子貴，此則不易之彝式，聖王之善行也。先朝太政大臣藤原朝臣者，非唯功高於天下，又為皇家之外戚，是以先朝贈正一位太政大臣此。此雖據我令已極官位，而準周禮猶有不足。竊思勳績蓋於宇宙，朝賞未允人望。宜依齊太公故事，追封近江國十二郡，為淡燄海公。繼室從一位縣狗養橘宿禰，賜正一位，為太夫人。」【續日本紀。】不比等四子，武智麻呂、房前、宇合、麻呂。女宮子媛、文武夫人、光明子、聖武皇后。【尊卑分脈。】
　武智麻呂，和銅、靈龜間，累進從四位上，為近江守。奏言：「部內諸寺，多占疆區，元不造修，虛上名籍。所有田園，欲自專利。若不釐正，恐致減法。人情稍薄，釋教陵遲。非唯近江，餘國亦然。望偏令諸國，革弊還淳。」從之。養老中，累進從三位，任中納言，賜帶刀、資人四人。神龜初，進正三位，增封賜物。天平元年，轉大納言，兼太宰帥。六年進從二位，拜右大臣。九年七月，患痘瘡。帝為下詔：「大赦天下。」以救其病。遣左大辨橘諸兄、右大辨紀男人，就第授正一位，拜左大臣，即日薨。【續日本紀。】年五十八。【公卿補任、尊卑分脈。】嘗創榮山寺，就葬焉。【榮山寺文書。】遣從四位下，中臣名代等，監護葬事，官給資用。【公卿補任、尊卑分脈。】武智麻呂第在房前南鄰，因稱南家。房前稱北家。【尊卑分脈。】寶字中，子仲麻呂奏請：「臣父及叔，聖代之棟梁，明時之羽翼，位已極祟，官尚未稱。伏願，以臣太師之任，推恩南北兩左大臣。」敕許之，並贈太政大臣。【續日本紀。】
　武智麻呂四子，豐成、仲麻呂、巨勢麻呂、乙麻呂。【尊卑分脈。○公卿補任以巨勢麻呂為二子。本書以乙麻呂為三子。今考續日本紀，第二子仲麻呂，第四子乙麻呂。據之巨勢麻呂為第三子明矣。】豐成自有傳。仲麻呂，叛臣傅。巨勢麻呂，寶字中，至參議從三位，兼式郎卿，與兄仲麻呂謀反伏誅。乙麻呂，【○乙或作弟。】參議從三位，兼式部卿。子是公，初名黑麻呂，體貌長大有威容，最曉時務，剖斷無滯。寶字中，敘從五位下。寶龜、天應間，累陞參議，進叔正三位，兼式部卿、中衛大將，任中納言。廷曆元年，轉大納言，尋拜右大臣，中衛大將如故。三年，進從二位。是秋，帝幸其田村第燕飲，授其子弟友從五位上。八年，是公薨，年六十三，詔贈從一位。【續日本紀。】世稱牛屋大臣。【一代要記、尊卑分脈。】子真友、雄友、友人、弟友。【尊卑分脈。】真友至參議，兼大藏卿。雄友累官，大同初，至正三位大納言，【公卿補任。】伊豫親王謀不軌，雄友告變。【日本紀略。】及親王敗，雄友以其外舅，流于伊豫。弘仁元年，赦還，復本位，授宮內卿。【公卿補任。】明年，葬詔贈本官。【日本紀略、公卿補任。】友人簡率，不拘禮度，坐伊豫親王事，貶下野守。【○本官無所考。】弘仁中，赦還，授從四位下，出為相模守。十三年，卒于官。【類據國史。】弟友阿波守。【尊卑分脈。】
　藤原房前。房前，文武朝，奉使東海道，巡察政績，申理冤枉。慶雲、和銅間，累進從五位下，又抵東海、東山二道，檢察關剗，巡視風俗。靈龜初，進從四位下。養老元年，參議朝政。五年，進從三位。元明帝不豫，房前與右大臣長屋王受遺詔，特詔房前曰：「凡家有沉痼，大小不安，事故卒發。汝卿房前，當為內臣，計會內外，准敕施行。輔翼帝業，永寧國家。聖武帝即位，進正三位，增封賜物。」【續日本紀。】神龜中，為授刀長官，兼近江、若狹按察使。【公卿補任。】天平初，為中務卿，轉民部卿，【續日本紀、公卿補任。】任中衛大將。【公卿補任、萬葉集、尊卑分脈。○按續日本紀，神龜五年始至中衛府大將一人，而不書房前為大將。補任為天平二年。然據萬葉集天平元年大伴淡等贈房前狀，中衛大將藤原卿，元年既為中衛大將。今其年月無所考。】尋為東海、東山二道節度使。九年，薨。【續日本紀。】年五十七。【公卿補任、尊卑分脈。】賜大臣葬儀。其家固辭不受。贈正一位左大臣，賜食封二千戶，限二十年。寶字四年，贈太政大臣。光仁帝時，敕以其功封傳子孫。子永手、真楯、清河、魚名、楓麻呂最顯。永手、清河，自有傳。真楯、魚名，事在永手傳。楓麻呂，房前第七子也。寶字中，為西海道問民苦使，奏便宜二十九事，敕太宰府，隨事處分，尋為東海道巡察使。寶龜中，至參議從三位，兼大藏卿、攝津大夫。【續日本紀。】子園人，自有傳。
　藤原宇合。宇合，【○宇合或作馬養。尊卑分脈曰，歸自唐，改名宇合。宇合、馬養，音訓相通。】靈龜中，為遣唐副使，敘從五位下。養老初，還自唐，任常陸守，為安房、上總、下總按察使。累進正四位上，遷式部卿。神龜元年，陸奧海道蝦夷叛，殺大掾佐伯兒屋麻呂。宇合為持節大將軍，討平之。振旅入京師。帝遣內舍人迎犒于近江，賞功敘從三位，授勳二等。副將軍高橋安麻呂已下一千六百九十餘人，賜勳位有差。天平三年，始置參議六人，宇合為之首。仍兼式部卿，為畿內總管。尋改西海道節度使，進正三位，兼太宰帥。九年，薨。【續日本紀。】年四十四。【尊卑分脈、懷風藻。】宇合，器宇弘雅，風範凝深，博涉墳典，旁達武事，雖經營軍國，特留心文藻，為當時翰墨之宗，有集二卷傳世。以其為式部卿，世稱式家。【尊卑分脈。】
　子廣嗣、良繼、田麻呂、百川、藏下麻呂、最顯。廣嗣、良繼，自有傳。百川、藏下麻呂，事在良繼傳。田麻呂性恭謙，與物無競。天平中，坐兄廣嗣事，流隱岐，居三歲，赦還。隱蜷淵山，敦志釋典，修行不怠。寶字中，授從五位下，為南海道節度副使、左虎賁督。六年，充遣唐副使。神護、寶龜間，累歷顯要。延曆初，至右大臣正二位。薨，年六十二。【續日本紀。】世稱蜷淵大臣。【一代要記、尊卑分脈。】
　