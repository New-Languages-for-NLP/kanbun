安倍安仁，左京人。治部卿東人孫。父寬麻呂，參議大宰大貳。安仁，身長六尺三寸，姿貌環偉，性沈深有威重。弘仁中，為山城大掾，【三代實錄。】聽昇殿，【公卿補任。】累歷中務、民部少丞。天長中，除近江權大掾，介藤原弟雄深相親善，委任政事。安仁為政強濟，名聞朝廷。秩限未滿，授從五位下，除信濃介。視事三年，境內肅然。任終之年，進一階以獎勵焉。【三代實錄。】補藏人頭。【公卿補任。】承和中，歷兵部、刑部大輔，侍太上皇于嵯峨。太上皇甚親任，為院別當，事無大小，委決安仁。先是院事壅滯，安仁臨職數月平理，太上皇深嘉之。尋遷治都大輔。太上皇嘗從容評論諸國吏才以謂：「無若安仁為信濃之能。」迺賜牙笏玉帶金魚袋及御衣一襲。有識相賀日：「是宰相之鴻漸也。」【三代實錄。】累進從四位下，拜參議，兼刑部卿。【續日本後紀、三代實錄。】太上皇謂安仁曰：「汝宜早居要職，何久行山院之事。」【三代實錄。】七年，兼左大辨，【續日本後紀、三代實錄。】停別當，自後院事不理。敕復兼別當、辨官之務，凌晨入衙。安仁退公之後，常詣嵯峨。朝廷恤其往還煩劇，轉大藏卿。【三代實錄。】文德帝在儲宮，為春宮大夫，歷兼下野守、彈正大弼，【續日本後紀、三代實錄。】為校河內、和泉田使長官。【續日本後紀。】兼右大辨。【續日本後紀、公卿補任。】敘從三位，拜中納言，兼民部卿，春宮大夫如故。【續日本後紀、三代實錄。】文德帝即位，授正三位。齊衡中，領陸奧出羽按察使，【文德實錄、三代實錄。】拜權大納言。【續日本後紀、三代實錄。】安仁志尚謙虛，視公如家，謂子弟曰：「諸國調庸，多入封家，納官者少。所食之邑，於身有餘。」【三代實錄。】乃上表請減大納言所食，給中納言之封。帝嘉其有讓，特許所請。尋為真，兼右近衛大將。【文德實錄、三代實錄。】無幾，辭大將，表再上。許之。貞觀元年，薨，時年六十七。安仁，練達政體，明解朝章。每有奏議，應對無滯。會值假日，教誡子孫。有八子，貞行、宗行、清行、與行最知名。貞行自有傳。【三代實錄。】
　安倍興行，舉秀才，對策及第。貞觀中，授大內記、勘解由次官，敘從五位下，為遣大宰府推問密告使。元慶中，歷民部少輔，累遷上野介。初清和帝遭太皇太后崩，喪服之期未決，令諸儒議之，興行亦與焉。【三代實錄。】
　藤原吉野，大宰帥藏下麻呂孫，參議綱繼子也。性寬弘，能容眾。自少遊學，手不釋卷，而不恥下問。見賢己者，勉勵思齊焉。弘仁中，歷主藏正、美濃少掾、春宮少進，敘從五位下，除駿河守。境內肅清，以強濟聞。淳和帝即位，入為中務少輔，遷左近衛少將。天長中，進從五位上，【續日本後紀。】拜左少辨，【公卿補任。】兼伊豫守，為畿內巡察使，【續日本後紀。】補藏人頭。【公卿補任。】進從四位下，歷兼皇后宮大夫、右兵衛督，任參議，兼式部大輔、春宮大夫。敘正四位下，兼右近衛大將。累進從三位權中納言。仁明帝即位，授正三位。辭宿衛之職，侍太上皇于淳和院。承和初，為中納言。太上皇晏駕之後，絕不朝參，累表辭職，不許。頻遣中使強起視事。尋以親老，請解職侍養，亦不許。吉野性至孝，定省溫清，造次無違。其父嘗聞有鮮肉，遣人索之。庖人以吉野不在，靳固不與。吉野歸而聞之，大悔恨，涕泣責讓庖人，終身不復食肉。教誨子弟，接以溫裕。雖有過失，未嘗作色。而至執論，則無所回避。寄往住之處，常種樹，時人稱以為有王徽之種竹之風。九年，坐伴健岑事，貶大宰員外帥。頃之，遷配山城，不許入京師。十三年，薨，年六十一。【續日本後紀。】子良近。【三代實錄。】
　藤原良近，風度精美，容儀可觀。雖無學術，以政理見推。天安二年，起家為刑部大丞、式部少丞。貞觀初，為伊勢權介，就路召還，拜右少辨。四年，丁母喪解職，詔以本官起復之，為次侍從，任越前權守。十二年，任右中辨。十四年，少納言正岑王等，以病喪不就職。因敕良近行少納言事。明年，為土佐權守，遷左中辨。十七年，敘從四位下，遷神祇伯。卒于官，年七十五。良近嘗醉與人同車，行戲曰：「吾能令此牛不行。」乃以手據車牀，閉氣堅坐。牛張四足不前。前其齊力過人如此。【三代實錄。】
　朝野鹿取，大和人。正六位上忍海連鷹取子也。為叔父朝野宿彌道長所子養。延曆中，請復連姓。敕追陞鷹取姓為宿禰。鷹取少遊大學，頗涉史漢，兼通漢音，始試音生，補相模博土，後登科為文章生，尋為遣唐准錄事，歷式部少錄、【○本書託少字，今據公卿補任之。】左大史、左近衛將監。【續日本後紀。】弘仁中，補藏人。【公卿補任。】以藩邸侍講，敘從五位下，為左衛門佐。尋遭喪解官，服未闋，起為近江介。數年，遷右近衛少將，轉內藏頭，進正五位下，歷兵部、中務、民部大輔。【續日本後紀。】補藏人頭，【公卿補任。】遷左中辨。天長中，授從四位上，除太宰大貳。上表辭之。不許。【續日本後紀。】及赴任，帝御紫宸殿宴餞，召文人賦詩。雅樂寮奏樂，賜御製及御被。【日本紀略。】十年，拜參議。承和中，兼左大辨，代藤原愛發為民部卿，上表曰：「臣，頹仄已臻，當褫朝章。而今以臣拜民部卿，恩貸不訾，懼慙總萃。中納言從三位藤原朝臣愛發，以茲顯職，讓于愚臣，以為：『鹿取智涉古今。』此詞尤粃。臣器所乖，捫己多慙。伏望，還收恩詔，免臣憂負。」不許。數年，兼越中守，敘從三位，并其男女十九人，賜朝臣姓。十年，薨，年七十。鹿取多才藝，立性謹慎，臨事明了，以吏幹稱。【續日本後紀。】
　藤原良繩，字朝台，右大臣內麻呂之孫，備前守大津之子也。風容間雅，舉止詳審。興福寺僧圓壹善相人，見良繩曰：「必登卿相，榮寵無比。」退語人曰：「嗟乎！於命獨有可惜矣。」承和四年，為內舍人。時同僚皆豪家年少，奢侈放縱，無所拘束。唯良繩動遵法度，見者內慙，各自修飾。相語曰：「朝台來則苦我，去則莫不思者。」中務省啟令侍東宮，為太子所知愛，擢藏人。嘉祥末，遷左馬大允。【三代實錄。】仁壽、齊衡間，授從五位下，為侍從，兼播磨介，拜春宮亮。【文德實錄、三代實錄。】父大津在任得疾，良繩聞而欲輒奔赴。帝不許。及凶問至，嘔血氣絕，數刻乃蘇。因去職。詔奪情以本官起之。【三代實錄。】俄兼左兵衛權佐，遷右中辨。【文德實錄、三代實錄。】天安中，累遷任參議，兼近江權守。貞觀初，敘正四位下，轉左大辨。嘗於山城葛野郡，建一道場，名真如院。其母紀氏為尼居焉。良繩割俸祿，充香火之資。至此紀氏寢疾綿綴。良繩扶持，不違左右。衣不解帶，目不交睫。及其沒解職，哀戚過禮，殆至毀滅。數月後，起復本官。是時，右大辨南淵年名、左中辨大江音人，班皆在良繩下。良繩私語人曰：「二臣或碩儒耆宿，或朝家鹽梅。吾齡少於二賢，職居其上，出入進退，常有汗顏。左近衛少將藤原基經，少有風骨，才望甚高，時論皆謂非常之器也。先帝亦重其雅量，最見親寵。今共帶四位，吾豈應安席。凡有少將帶四位者，中將辭職，是前賢所傳也。吾雖無古人之行，竊懷慕遠之志。久塞賢路，須早避之。」遂稱病篤，辭讓懇切，不肯省事。久之，年名為左大辨，音人右大辨，基經中將，良繩遷右衛門督。九年，為太皇太后宮大夫。明年，卒，年五十五。良繩，素性寬裕，不好華飾。孝謹天至，忠信夙彭。盡心奉上，未嘗洩機事，特為文德帝所信任，寵待加隆。內外之事，悉委決之。領諸司、諸院別當之事，未曾有過失。後母安倍氏性悍忌，諸子皆得譴責。良繩事之順謹，獨被愛重。每值文德帝忌日，講法華經，終身不廢。時人稱其忠孝焉。【三代實錄。】