【堀河天皇】
　堀河中宮，諱篤子，後三條帝第四女也。【皇胤紹運錄、一代要記、貴女鈔、中右記永久二年。○齋院記為第七女。】陽明門院養為子。治曆四年，為內親王。延久元年，敘三品。【中右記。】五年，為賀茂齋。【中右記、齋院記、貴女鈔、一代要記。○今鏡係延久元年。】後三條帝崩，罷職。【中右記、一代要記。】承曆三年，準三宮。【中右記、扶桑略記。】給陽明門院封邑千戶。【兵範記仁安二年、扶桑略記。】寬治五年，為女御。【一代要記、歷代皇記、中右記。】七年二月，立為中宮。【扶桑略記、中右記。】以關白師實為假父，【扶桑略記。】饗於賀陽院三日。【扶桑略記、後二條關白記。】時年三十四，長於帝十九歲。【中右記、今鏡。】長治元年，遷堀河院。【百鍊鈔。】嘉承二年，薙髮為尼。【一代要記、中右記。○要記一作三年，誤。】永久二年十月，崩于堀河院，年五十五。【中右記、百鍊鈔、一代要記、帝王編年紀、後拾遺往生傳。】殯於雲林院掌侍堂。廢朝五日。遺令用常所御車，就殯所，宮司數人從之。停舉哀素服，賻贈國忌山陵。【中右記。】中宮篤信佛法，誦阿彌陀經四十餘年矣。至崩不怠。【後拾遺往生傳。】每日供養法華經，【中右記。】建證菩提院。【中右記、一代要記、百鍊鈔。】
　女御藤原茨子，大納言實李女也。【一代要記、貴女鈔。】承德二年，為女御。【本朝世紀、一代要記。】三年，敘從四位上。【一代要記。】生鳥羽帝。初女御有身，其母詣賀茂社，祈生男。夢神降其衣袂，告曰：「所生是男。有物在間木，當取之。」驚而寤，摸索得銀龍。後上之鳥羽帝，建祠于四條坊門，祭神所降衣。又有一女子，來告女御、侍女曰：「所孕皇子也，貴不可言。右臀當有黑痣。」侍女告后兄公實。公實欲見之，忽失其所在。及生，果如其言。【台記康治元年、續古事談。】康和五年正月，卒。年二十八。【百鍊鈔、一代要記。卒年據本朝世紀。】贈從二位。【本朝世紀、一代要記、中右記。】鳥羽帝即位，贈皇太后。天仁元年七月，敕置國忌於轉輪院。【中右記、百鍊鈔。】
　王氏，神祇伯康資王女也。【皇胤紹運錄、貴女鈔、齋院記。】侍後冷泉藤原皇后。【今鏡。】帝幸之，生悰子內親王。【皇胤紹運錄、貴女鈔、齋院記。】
　藤原氏，伊勢守時經女也。生最雲法親王。【一代要記、今鏡。○皇胤紹運錄，時經作時綱。】
　藤原氏，近江守隆宗女也。生僧寬曉。【皇胤紹運錄、今鏡。隆宗姓據尊卑分脈。○紹運祿一說，大納言源師忠女。未詳孰是。】
【鳥羽天皇】
　鳥羽藤原中宮，鳥羽藤原中宮，諱璋子，大納言公實女也。【尊卑分脈、一代要記、貴女鈔、女院小傳。】白河帝子養於宮中。既長，將嫁藤原忠通。有故不適。時白河帝為帝擇配，敕忠通父忠實納女。忠實固辭。白河帝不平之，乃變約，以后配帝。【愚管鈔。】永久五年，敘從三位，為女御。【女院小傳。】元永元年正月，為中宮。【愚管鈔、女院小傳。】寬平以後，大納言之女為后者，唯三條藤原皇后與后耳。二年，有身就家。五月，生崇德帝。將娩，赦輕囚。【中右記。】詔曰：「答彼高禖之禮，臨其降誕之期。書不云乎：『一人有慶，兆民賴之。』宜緩罪科於殷網，以望聖瑞於堯門。」【朝野群載。】又命僧寬助，修孔雀經法於西對。【中右記。】尋生禧子內親王，【中右記長承元年、歷代皇紀、帝王編年紀。】上西門院。【一代要記、女院小傳、貴女鈔。】大治二年，又有身就家。白河帝幸白河伊豆堂，慶佛像二百餘，修法於仁和寺禱之。【中右記。】九月，生後白河帝。將娩赦囚。【源平盛衰記。】道仁親王、君仁親王、本仁親王，皆其所生也。【皇胤紹運錄、百鍊鈔。】凡閑院家得顯達者，皆緣于后也。【愚管鈔、今鏡。】崇德帝即位，上號曰待賢門院。【帝王編年紀、女院小傳、貴女鈔、今鏡。】后篤信佛法，創法金剛院、圓勝寺，建佛堂于興福寺，塔于圓德院、泉殿、賀茂數所，又置金泥大藏經於法金剛院。【百鍊鈔。】履從帝及祟德帝詣熊野。【中右記。】康治元年，薙髮于法金剛院，【台記、百鍊鈔、一代要記。】法名真如法。【一代要記、女院小傳。】帝及祟德帝臨焉。【台記。】稱仁和寺女院。后幼時，白河帝鍾愛，置之懷抱。【今鏡。】及稍長，遂私之。為中宮猶有醜聲。帝頗知之，遂不愛崇德帝，至謂之為叔父子。【古事談。】白河帝崩後，寵遂衰。時美福門院新得寵。【今鏡。】有散位源盛行，其妻津守島子，后侍女也。以故，盛行受后旨，召廣田社巫朱雀，咒詛美福門院。事覺，遣檢非違使，捕盛行等，並得銀筥於西宮神殿，盛行處流。【台記、百鍊鈔。津守據百鍊鈔。】后乳母子僧信朝，亦咒詛于日吉社。捕付檢非違使。時以為后之所為。由是后遂薙髮，與崇德帝同居三條高倉殿。久安元年四月，違豫，自知不起，逆修冥福。八月，帝臨視即崩。【台記。】年四十五。【一代要記、女院小傳。】帝擊磬哭泣，遵遺令葬於石窟。【台記。】廢朝五日。【園太曆。】帝造佛像三軀，寫金泥五部大乘經、法華經，又聚其平生手書，用金泥親寫阿彌陀經于紙背。祟德帝亦畫彌勒像，親書彌勒經。近衛帝供養百僧於圓勝寺。帝及祟德帝臨之，薦其冥福。【台記。】
　藤原皇后，諱泰子，初名勳子，關白忠實女也。【中右記、貴女鈔、女院小傳。】帝踐祚初，白河帝命忠實納之。忠實辭而止。及帝遜位，猶欲納之。【愚管鈔。】至長承二年，遂入帝宮。時年三十九。【愚管鈔、一代要記。年三十九據女院小傳。】三年，敘從四位下，準三宮。敕曰：「有功必酬，遺彝範於竹帛，積德餘慶，傳嘉猷於枝葉。從四位下藤原勳子，三朝輔弼之長女，四德淑美之哲媛。今將分恩輝於茅土之貢，準徽譽於椒庭之儀。宜授邑五百戶，並年爵內外官三分。」【中右記。】尋立為皇后。【中右記、今鏡。】及美福門院進，寵稍衰。【今鏡。】保延五年，上號曰賀陽院。【一代要記、帝王編年記、貴女鈔。】永治元年，薙髮于宇治小松，【歷代皇紀。】法名清淨理。【女院小傳。】仁平二年，與美福門院從帝遊天王寺。【百鍊鈔。】久壽二年，嬰疾。十二月，崩于土御門第。年六十一。【台記、女院小傳。土御門第據百鍊鈔。】葬于福勝院護摩堂。【台記、百鍊鈔。】
　藤原皇后，諱得子。中納言長實女也。【尊卑分脈，一代要記，女院小傳，今鏡。】帝薙髮後，聞其美納之，大有寵。【今鏡。】保延二年，敘從三位。【一代要記、女院小傳。】生叡子內親王、八條院、近衛帝、高松院。【今鏡。】五年，為女御。【一代要記、歷代皇紀、女院小傳。】永治元年，準三宮。【女院小傳。】近衛帝即位，尊為皇后。【一代要記、女院小傳、今鏡。】久安五年，上號曰美福門院。【一代要記、女院小傳。】二條帝生，未幾時失恃，后取鞠之。【今鏡。】近衛帝不豫，后以為崇德帝及藤原賴長咒詛之所致，由是怨崇德帝。近衛崩，時人屬望於崇德皇子重仁親王。后以前怨，不欲立之，勸帝立後白河帝。【保元物語。】以故，後白河帝母事之。【玉藥嘉禎元年、今鏡。】崇德帝大失望。保元之亂，實起于后矣。保元元年，鳥羽帝違豫，后薙髮于鳥羽成菩提院，【保元物語。】法名真性定。【女院小傳。○本書曰，一作真淨空。】帝臨崩，憂念後事，使北面士十人，奉誓書於后。【愚管鈔。○本書載源為義平清盛等十人，與保元物語不合。未知孰是。】以鳥羽宮事，一從后處分。【今鏡。】及亂，作徵兵，源義朝等十人皆奉命。后又矯遺詔，召平清盛。亂尋平。【保元物語。】后嘗創觀善光院、金剛勝院，【百鍊鈔、帝王編年記。】慶金泥大藏經於法勝寺。【台記、百鍊鈔。】永曆元年十一月，崩于押小路殿，【山槐記。】年四十四。【百鍊鈔、女院小傳。】廢朝三日。【山槐記。】初帝為后造塔烏羽東殿，為藏人之所。【百鍊鈔、山槐記。】而后竊營堂於高野山，遺令藏骨。至是，后弟備後守時通，往高野山藏之。【今鏡。】
　橘氏，修理大夫俊綱女也。稱藤壺女御。生僧真譽。【撰集鈔。○本書姓闕，今據尊卑分脈補之。】
　藤原氏，左大臣實能女也。【台記、山槐記、今鏡。】事美福門院，稱春日局。【台記、山槐記。】帝寵之，生頌子內親王。【台記、山槐記、今鏡。】
　藤原氏，中納言實衡女也。生高松宮。【參取皇胤紹運錄、帝王編年記、今鏡。○按，紹運錄載一女，為實衡女所生，而無稱號。編年記、今鏡則有高松宮，而不記母氏。考尊卑分脈，實衡父及弟號高松，則高松宮者，實衡女所生，因其母家之稱也。】
　藤原氏，參議家政女也。【尊卑分脈、一代要記、皇胤紹運錄、今鏡。】稱三條局，侍待賢門院。【百鍊鈔、今鏡。】帝幸之，生妍子內親王。【一代要記、皇胤紹運錄、今鏡。】保延四年，為河內守俊賢子成賢所殺于普賢堂，【參取百鍊鈔、一代要記、今鏡。○俊賢姓闕。】俊賢坐擯于京外。【今鏡。】
　紀氏，石清水別當光清女也。【皇胤紹運錄、紀氏系圖、今鏡。】稱美濃局。【皇胤紹運錄、紀氏系圖。】初侍白河帝，【今鏡。】鳥羽帝幸之，生道慧法親王、覺快法親王、雙林寺宮。【紀氏系圖、今鏡。○皇胤紹運錄一本，高松院為紀氏所生，誤。】
