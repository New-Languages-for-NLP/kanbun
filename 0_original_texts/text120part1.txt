藤原永手，中衛大將房前第二子也。天平中，直敘從五位下。勝寶初，進從四位下，尋為大和守。六年，陞從三位。歷兼式部、中務卿。寶字元年，為中納言。數年，兼兵部卿。八年，進正三位，轉大納言。神護元年，授勳二等，進從二位。二年，拜右大臣。詔曰：「淡海大津宮御宇誄藤原大臣，及其後誄其子大臣，皆曰：『子孫以清明心，奉侍朝廷者，必善遇之，不絕其嗣。』今思先敕，授卿右大臣。」幸其第，賜正二位。其妻大野仲智從四位下。歲中轉左大臣。景雲二年，賜太宰綿二萬屯。三年，又幸其第，進從一位。仲智及男家依、雄依等，並進一級。尋賜稻十萬束。帝不豫，敕永手攝知近衛、外衛、左右兵衛事。時皇嗣未定，僧道鏡僥倖非望。及帝晏駕，藤原百川等定策，矯遺詔立光仁帝，永手與有力焉。帝即位，進正一位，賜山背相樂郡出水鄉山二百町，又賜又功封。寶龜二年二月，暴病。時帝幸難波，還到竹原井行宮，節幡竿無故而折。眾謂：「執政將沒之徵。」翌日，薨，年五十八。帝悼惜，遣中納言文屋大市、員外中納言石川豐成弔賻，其辭甚淒切。褒稱功德，極其哀榮。贈以太政大臣，遣使監護喪事。【續日本紀。】永手居長岡，稱長岡大臣。【尊卑分脈、公卿補任。】子家依，參議從三位。雄依，大藏卿正四位下，【續日本紀。】坐黨大伴繼人，流隱岐。【日本紀略。】永手弟真楯、魚名。【續日本紀。】
　藤原真楯，初名八束。天平中，為春宮大進，遷右衛士督、式部大輔，兼左衛門督，累進從四位下，改治部卿。真楯度量弘深，有公輔之才。在官公廉，慮不及私，聖武帝特詔使參奏宣。吐納明敏，寵遇甚渥。從兄仲麻呂心害其能。真楯悟，稱病家居，頗翫書籍。久之，出為大和守。勝寶中，遷攝津大夫，準從四位上，拜參議。寶字初，進正四位下，兼中務卿。奉敕與仲麻呂改官號。四年，進從三位，為太宰帥。六年，任中納言，兼信部卿。尋進正三位。神護元年，授勳二等。二年，轉大納言，兼式部卿。薨，年五十二。遣敕旨大輔藤原繩麻呂、右少辨大伴伯麻呂吊之，賜大臣之葬儀。【續日本紀。】
　子內麻呂，延曆中，任中納言。【公卿補任、尊卑分脈。】大同初，拜大納言，兼近衛大將，進至右大臣從二位。弘仁三年，薨，年五十七。【日本後紀、公卿補任。】贈左大臣從一位，【日本後紀、尊卑分脈。○公卿補任，作贈太政大臣。】稱後長岡大臣。【公卿補任、尊卑分脈。】內麻呂，少有令望，德量溫雅，歷事三朝，皆被親重。上有所問，不希旨苟合。如或不從，不敢犯顏。凡典樞機十有餘年，靡有愆失。廢太子他戶，好害名流有，有一惡馬，御必踶齧。嘗使內麻呂乘，欲見其傷損，以為快。馬低頭不動，被鞭迴旋。時人以為，非常之器。【日本後紀。】有十三子，真夏、冬嗣、長岡、愛發、大津、衛助最顯。【尊卑分脈。】冬嗣、長岡，自有傳。
　藤原魚名，天平末，敘從五位下，補侍從。勝寶初，宇佐大神憑語，徒于京師。魚名與石川年足為迎神使，奉神輿入京。寶字中，歷備中、上總守，進從四位下，遷宮內卿。神護二年，授從三位。景雲二年，拜參議，尋兼大藏卿、左京大夫。寶龜初，加正三位，任大納言，兼中務卿。八年，進從二位。帝幸魚名曹司，授其男末茂從五位下，賜從官物。尋兼近衛大將、大宰帥。明年，拜內臣，改號忠臣。十年，為內大臣。天應元年，敘正二位，轉左大臣，仍兼帥。延曆元年，坐事免大臣，赴太宰府。至攝津，得疾不進。敕聽留別業，加醫療。明年夏，詔曰：「太宰帥藤原朝臣魚名，老病相仍，留滯中路。宜還京師，託其親屬。」七月，薨于京師，年六十三。【續日本紀。】稱河邊大臣。【尊卑分脈、一代要記。】詔賜絁布米鹽及役丁。又詔曰：「疇庸敘功，彰于舊典，敕過宥罪，著自前經。故大宰帥正二位藤原朝臣魚名，乃祖乃父，世著茂功。或盡忠義而事君，或宣風猷以佐時。言念於此，無忘于懷。故今贈本官，酬其先功。」延曆元年六月十四日，所下詔敕官符等，宜悉燒卻。【續日本紀。】
　魚名五子，鷹取、鷲取、末茂、藤成、真鷲。【尊卑分脈。】鷹取，至正四位下侍從，坐父事，左遷石見介。未幾敕還，為左京大夫。鷲取，從五位上中務大輔。末茂為中衛少將，坐父事，左遷土佐介。赦還任伊豫守。再坐事，貶日向介，又赦還。至內匠頭，從五位上。【續日本紀。】藤成，口吃，有材幹。歷任內外，所在稱職，至從四位下伊勢守。【類聚國史。】真鷺，敘從五位下，隨父赴太宰府。召還為大學頭，歷伯耆守、右少辨，至太宰大貳。【續日本紀。】
　藤原豐成，右大臣武智麻呂長子也。養老中，為內舍人。神龜初，敘從五位下。天平中，累進從四位下，以兵部卿拜參議，遷中務卿，兼中衛大將。時帝屢遊幸，豐成每留守京師。準從三位，任中納言，兼東海道鎮撫使，進從二位，轉大納言。勝保元年，拜右大臣。及皇太子廢，豐成與從弟永手，欲立鹽燒王。豐成弟仲麻呂不從，遂立大炊王。仲麻呂為內相，勢傾天下。山豐成天資寬厚，甚得時望。仲麻呂忌其才名，每欲因事中傷。會橘奈良麻呂謀廢立，事覺，仲麻呂以豐成子乙繩與奈良麻呂善，誣奏黨賊，敕豐成出乙繩。豐成乃縛致之吏。又敕曰：「豐成事君不忠，為臣不義，私付賊黨，潛忌內相。知構大亂，無敢奏上。及事發覺，亦不肯究。若延數日，殆減天宗。宰輔之任，豈合如此。因罷右大臣，左降大宰員外帥。」豐成至難波別業，稱病不進。迨仲麻呂伏誅，帝悟其冤，敕復官，賜帶刀四十人，授從一位。豐成自仲麻呂死，內不自安，上表曰：「臣等曾祖大織冠內大臣，踏義懷忠，許身奉國。皇朝藉其不世之勳，賜以無窮之賞。胤子正一位大政大臣，確陳丹誠，抗表固辭，即割賜二干戶，傅及子孫。臣等以累世之相門，久沐榮寵，豈意逆賊仲麻呂，近出臣族，極凶肆逆，若斯之甚。今臣等既以凶逆之同族，猶霑勳功之餘封。以何面目，叨冒殊厚。伏願，還納先代所賜功封，少塞天下之責。」許之。神護元年，薨，年六十二。【續日本紀。】稱難波大臣，又稱橫佩大臣。
　四男一女。男，良因、繼繩、乙繩、繩麻呂。繼繩自有傳。女，中將姬，為尼居當麻寺。良因，正五位下伯者守。【尊卑分脈。】乙繩，【○本書乙或作弟。】初敘正六位上，為叔父仲麻呂所誣，左遷日向員外掾。仲麻呂伏誅，赦還京師，授從五位下，景雲初，補大藏大輔，歷土佐、美作、下總守、彈正尹，至從四位上刑部卿參議。繩麻呂，寶字中，歷兵部少輔、備中守、禮部大輔，兼侍從，授從四位下。神護初，賜勳三等。帝幸紀伊，為御前騎兵將軍。尋為民部卿，拜參議，兼敕旨大輔近江守。景雲二年，授從三位，為近江按察使。孝謙帝崩，與藤原永手等定策，立光仁帝。寶龜中，任中納言，兼皇太子傅‧遷兼中衛大將。十年，薨，年五十二。帝悲悼，遣大和守石川豐人、治部大輔藤原刷雄，贈從二位大納言，葬事官給並充鼓吹司夫。【續日本紀。】
　藤原良繼，式部卿宇合第二子也，初名宿宿麻呂。天平中，坐兄廣嗣事，流于伊豆。頃之赦還，補少判事。數年，授從五位下，歷越前、上總守。寶字中，進從五位上，為民部少輔。尋補右中辨，改造宮大輔，兼上野守。時惠美仲麻呂擅政，三子並任參議，而良繼位在其下，內懷慚憤，與佐伯今毛人、石上宅嗣、大伴家持等，謀除之。右大舍人弓削男廣知其計，告仲麻呂。逮捕下吏鞠問，良繼曰：「吾獨為謀首，他人無罪。」乃劾大不敬，除姓奪位。居二歲，仲麻呂謀反，走近江。即日，詔良繼，將兵數百，追討之。因授從四位下勳四等。亂平，敘正四位上，為太宰帥。神護二年，進從三位。景雲中，以兵部卿，兼造法華寺長官。四年，拜參議。帝崩，無嗣。光仁帝之立，良繼與議定策。及舉哀，為騎兵司守宮闕。既而遷式部卿，進正三位，改今名。弘仁中，納中納言。寶龜二年，超拜內臣。敕曰：「內臣職掌官位祿賜，職分雜物，宜一同大納言。但食封給一千戶。」自是得志專政，與奪由己。頃之，進從二位。八年，陞內大臣。其秋寢疾，帝為授其氏神鹿島神正仁位、香取神正四位上，以禱其病。尋薨，年六十二。贈從一位，遣中納言物部宅嗣等弔之。【續日本紀。】子宅美，【尊卑分脈。】從五位上越前守。女乙牟漏，為桓武皇后，生平城、嵯峨二帝。【續日本紀。】平城帝即位，以其外祖，贈良繼太政大臣正一位，妻安倍氏正一位。【日本後紀、日本紀略。】良繼弟百川。
　藤原百川，初名雄田麻呂。幼有器度。寶字中，授從五位下，補式部少輔。神護中，為山陽道巡察使。奏曰：「本道郡傳路遠，多致民苦。乞復隸驛將送。又長門國豐浦厚狹等郡，宜養蠶。乞停調錢，令輸綿。」朝廷遂用其議。尋除左中辨侍從。景雲中，兼右兵衛督，任武藏守，進從四位下。遷中務大輔，檢校兵庫副將軍，兼內豎大輔，歷河內、越前守，轉右大辨。所歷之職，皆著勤格之名。【續日本紀。】時孝謙帝縱婬，百川見國家將亂，力不能救，居常憤嘆。景雲四年，帝疾大漸，有尼曰：「有方術可治。」百川抑而不通，帝遂崩。皇嗣未定，百川欲立白壁王。右大臣吉備真備頗有異議。百川與兄良繼、從兄左大臣永手密議，矯遺詔，使宣命使廷讀之曰：「白壁王年長，且有功勞。故先帝立為太子。」真備默然。百川即備仗，迎白壁王踐祚，是為光仁帝。【水鏡、日本紀略引百川傳。】寶龜二年，為太宰帥，改今名，拜參議。百川，為人忠盡，且有迎立之功。帝甚信任之，委以腹心。【續日本紀。】帝既廢皇太子，百川請立山部親王，眾議紛紜，百川固執前議。帝起入內，百川厲聲曰：「不承聖斷，則臣不肯退。」立殿前四十餘日。帝感其誠悃，乃許所請。語未既，百川抵掌大歡呼，急宣迎親王，立為皇太子。時人謂百川事君無貳，竭力致命，自古無比。【水鏡。】尋進從三位，為式部卿，兼中衛大將。內外機務，無不與聞。十年，帝不豫。百川憂形於色，醫藥祈禱，備盡心力。帝益重之。是歲，薨，年四十八。帝甚悼惜。遣使就第宣詔，贈從二位，所須官給。延曆二年，追褒贈右大臣。【續日本紀。】子緒嗣、繼業。緒嗣自有傳。女旅子，為桓武帝夫人，生淳和帝。淳和帝即位，以外祖恩，贈百川太政大臣正一位，妻藤原氏正一位。【日本紀略。】繼業為人質直有容儀，好射兼善琴歌。天長三年，以外戚授從三位。承和九年，薨，年六十五。【續日本後紀。】百川弟藏下麻呂。
　藤原藏下麻呂，初自內舍人，為出雲介。寶字中，為山陽道問民苦使，進從五位下。歷少納言、備前守。惠美仲麻呂走近江，藏下麻呂為討賊將軍，力戰破賊。事平，以功授從三位，擢右兵衛賢。廢帝徙淡路，藏下麻呂護送之。神護元年，授勳二等，為近衛大將，兼左京大夫。景雲元年，兼伊豫、土佐按寮使。光仁帝之立，與定策之議。遷兵部卿，兼東官大夫。尋除大宰帥，拜參議。寶龜六年，薨于官，年四十二。【續日本紀。】子繩主、綱繼、淨本。繩主，延曆、大同間，累官至參議從三位，為大宰帥。弘仁中，任中納言，兼兵部卿。八年，薨于官，年五十八。性好飲酒，而職務無替。最敦恩義，親族慕之。天長元年，贈從二位。【公卿補任。】綱紀，延曆、弘仁間，累歷清要。天長初，補藏人頭，拜參議。尋進正四位下，致仕。特敕授子吉野參議。承和八年，優授正三位。十四年薨，年八十五。【續日本後紀。○藏人頭，及敕授子吉野參議，據公卿補任。】吉野自有傳。淨本至從三位大藏卿。【日本紀略、尊卑分脈。】
　種繼，良繼弟淨成子也。【尊卑分脈。】