高皇產靈尊五世孫，天押日命之後也。【姓氏錄。】初彥火瓊瓊杵尊之降于日向高千穗峰，天押日負天磐靫，佩頭椎劍，持弓矢，帥大來目立前行。【日本紀。參取古事記、萬葉集。】乃以大來目部，為靫負部。天靫負之號昉于此。【姓氏錄。】日臣從神武帝，東征至熊野。帝欲進軍中州，山路險絕，不能復進。夜夢天照大神，【古事記為高木大神。】曰：「我遣頭八咫烏，為鄉導。」及覺，頭八咫烏果至。帝曰：「此實符夢祥。我皇祖天照大神欲以輔成基業乎。」於是日臣帥大來目，披山啟行，從烏所向，遂達菟田下縣。帝嘉其忠勇，且有啟行之功，賜名道臣。帝召菟田縣魁帥兄猾、弟猾。兄猾不來，弟猾即詣軍而啟曰：「臣兄兄猾聞天孫至，起兵將襲之。而望見王師，懼不敢敵。乃潛伏其兵，假作新宮，施機其內。欲因設饗以作難。請早為之備。」帝即使道臣察狀。【古事記曰，使道臣命、大久米命二人察之。】道臣審得賊情，大怒厲聲，讓兄猾曰：「虜，汝所作屋，汝自居焉！」按劍彎弓，迫令入屋。兄猾不能逃，蹈機而壓死。即戮其屍。帝將進討八十梟帥等，因祭諸神於丹生川上。始設嚴瓫。時命道臣曰：「我將祭高皇產靈尊。用汝為齋主。」即授以嚴媛之號。蒂親勒兵，討八十梟帥於國見丘，斬之。是役也，帝志期必克。乃作歌曰：「神風の伽牟伽筮能，伊勢の海の伊齊能于瀰能，大石にや於費與之珥，い這ひ迴る夜異波臂茂等倍屢，細螺の之多儴瀰能，細螺の芝多儴瀰能，吾子よ吾子よ阿誤豫阿誤豫，細螺の之多儴瀰能，い這ひ迴り異波比茂等倍離，撃ちてし止まむ于智氐之夜莽務，撃ちてし止まむ于智氐之夜莽務。」其意以大石比國見丘也，而餘黨未平。密命道臣，帥大來目擊之。授以方略。道臣穿窟室於忍坂，誘虜設宴。選勁卒與虜雜坐，警之曰：「酒酣則我起歌。汝等聞我歌聲即發焉。」既而群虜沈醉，道臣起而歌曰：「忍坂の於佐箇迺，大室屋に於朋務露夜珥，人多に此苫瑳破而，入り居りとも異離烏利苫毛，人多に此苫搓破而，入り居りとも枳伊離烏利苫毛，みつみつし瀰都瀰都志，来目の子等が俱梅能固邏餓，頭椎い勾騖都都伊，石椎い持ち異志都都伊毛智，撃ちてし止まむ于智氐之夜莽務。」勁卒應聲拔頭椎劍，一時掩擊殺之，無復噍類。舉軍大喜，仰天而笑。因歌曰：「今はよ伊莽波豫，今はよ伊莽波豫，ああしやを阿阿時夜塢，今だにも吾子よ伊莽儴而毛阿誤豫，今だにも吾子よ伊莽儴而毛阿誤豫。」後世來目部歌闋大笑者，曲此也。又歌曰：「夷を一人愛瀰詩烏毗儴利，百な人毛毛那比苫，人は云へども比苫破易陪迺毛，抵抗もせず多牟伽毗毛勢儒。」其所唱諸歌，亦皆承密旨而歌之。道臣既用諷歌倒語，得濟其功。倒語之用，自此始。【古事記曰，帝到忍坂大室，時生尾土雲八十健不從。帝放設饌，饗八十健。因令膳夫等悉配刀，且諭曰：「聞歌則斬之。」既而歌曰：「意佐加能云云。」於是膳夫等，一時拔刀殺之。其歌與此同。】及帝即位於橿原官，道臣率來目部，護衛宮門。【舊事紀、古語拾遺。】明年，帝論功，賜宅地於築坂邑，以寵異焉。使大來目居于畝傍山西，後號來目邑。【日本紀。】詔褒道臣忠勇，世掌軍事。【舊事紀。】
　椎根津彥，【古事記椎作槁。】一名神知津彥，【姓氏錄。】初名珍彥。神武帝東征至速吸門，有漁人乘艇而至。【古事記曰，槁根津彥乘龜為釣，來遇于遠吸門。】帝召之問曰：「汝為誰？」對曰：「臣乃國神，名珍彥。釣魚曲浦，聞天神之子至，故即奉迎。」帝又問曰：「汝能為吾鄉導乎？」曰：「能之。」乃付之椎槁，令執其末，引入御船，命導海路。特賜名椎根津彥。戊午歲，帝進軍至菟田，八十梟帥及兄磯城等兵，各據要害。時帝因夢兆，欲取天香山土，作天平瓫、嚴瓫，而祭神祇以平虜。然虜眾充塞，道路難通。乃使椎根津彥弊衣蓑笠，裝作老翁狀，弟猾被箕作老嫗，而命之曰：「汝二人宜登天香山，潛取其頂上土來。基業成否，將以汝卜。勉之。」椎根津彥臨行自祝曰：「我皇可能定此國，行路自通。如其不能，賊必拒絕。」言終直去。虜眾見而醜笑之，相避使去，二人終得土而還。帝大悅，作平瓫、嚴瓫祭神，然後親勒兵而出。先斬八十梟帥，大舉遂征磯城。弟磯城歸順。兄磯城等不敢降。於是，椎根津彥獻策曰：「今先遣我女軍，出自忍坂道。彼必挺銳而赴。吾別馳勁卒，向墨坂，用菟田川水，灌滅其熾炭。忽然出其不意，破之必矣。」帝然之。乃出女軍當之，虜果謂大兵已至，畢力相持。既而男軍自墨坂出其後，夾擊破之，斬兄磯城等。及帝即位，論功為倭國造。【日本紀。】
　弟猾，菟田縣人也。與兄兄猾，共為縣之魁帥。戊午歲，神武帝至菟田下縣，遣使招之。而兄猾不來，竊圖作難。【古事記曰，千遣八咫鳥，問二人曰：「今天神子行幸此地，汝等能仕否？」兄猾以鳴鏑射之。】弟猾即至，具言其狀。帝使道臣誅之。弟猾獻牛酒，犒王師。帝乃作歌，所謂來目歌是也。時群虜未平，據守要害，道路不通。帝患之。夜夢天神告曰：「取天香山土，以造天平瓫八十枚、及嚴瓫，敬祭天神地衹。又為嚴咒詛，如此則虜自平矣。」帝異之，將從夢兆，會弟猾奏曰：「磯城邑磯城八十梟帥、高尾張邑赤銅八十梟帥，【舊事紀銅作鯛。】皆欲距戰，臣竊憂之。今當取天香山埴，造天平瓫，用祭天社國社，而後擊虜，則易除也。」帝甚喜，乃使弟猾與椎根津彥，往取天香山土。時賊兵填路，弟猾等變服潛行，遂得土而還。帝即位，以功封猛田邑，為猛田縣主。【日本紀。】
　弟磯城，名黑速，倭磯城邑人。兄曰兄磯城。神武帝東征，兄磯城舉兵於磐余邑，將拒之。帝率軍攻磯城，遣使先召兄磯城。兄磯城拒命。更使頭八咫烏召之。頭八咫烏至其營，呼曰：「天神之子召汝。いざわ怡弉過，いざわ怡弉過。」而又不從，怒詈彎弓，射頭八咫烏。烏避之得脫。烏又往至弟磯城家，呼曰：「天神之子召汝。いざわ怡弉過，いざわ怡弉過。」弟磯城瞿然改容曰：「吾聞天神至，旦夕悚然。善哉，汝之呼也。」乃作葉盤八枚，盛食饗焉。既而與俱至，白帝曰：「臣兄兄磯城聞天神之子至，聚八十梟帥，將與決戰。請早圖之。」帝會諸將問曰：「兄磯城不從命，為之如何？」諸將曰：「彼黠賊也。宜先使弟磯城曉諭。若不歸順，以兵臨之，未晚也。」帝乃命弟磯城開示利害。兄磯域不肯，於是用椎根津彥計，襲破兄磯城斬之。帝即位，錄弟磯城功，為磯城縣主。
　時頭八咫烏亦被賞焉。【日本紀。】頭八咫烏，名鴨建津身命，神魂命之孫也。以其化作大烏之狀，翔飛奉導，故有八咫烏之號。【姓氏錄。】子孫為賀茂縣主。【古語拾遺。】文武帝慶雲二年，建社于大倭宇太郡祭之。【續日本紀。】
　熊野高倉下。【舊事紀載，初名天香語山命，一名手栗彥命。宇摩治麻治異母兄。據本書及姓氏錄，天香語山命則火明命之子，而尾張連之遠祖也。舊事紀已混火明、饒速日為一，故亦附會耳。今不取。】紀伊熊野邑人。神武帝東征至熊野，誅丹敷戶畔。時中妖神毒，眾咸迷倒，無能起者。【按古事記有大熊髮，蓋此所云妖神也。】高倉下夢天照大神，【古事記以為夢天照大神及高木神。】謂武甕雷神曰：「葦原中國猶聞喧擾之聲，汝往征之。」武甕雷曰：「予雖不自往，而降予平國劍。【古事記做刀，下傚此。】則國自平矣。」大神曰：「善。」武甕雷乃謂高倉下曰：「我有劍，名韴靈。今置之汝庫中，宜取而獻之天孫。」高倉下唯唯，既而驚悟。明旦，入庫而視，果有劍倒植。即至軍而獻。時帝適寐，及其至忽然而寤，眾亦尋起，妖神悉伏。【日本紀。舊事紀曰，帝嘉之，命為侍臣。】韴靈一名佐志布都神，又名甕布都神，後藏之石上神宮云。【古事記。】
