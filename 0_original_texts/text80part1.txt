【三條天皇】
　三條藤原中宮，諱妍子。攝政道長第二女，上東門院同母妹也。【日本紀略、大鏡裏書、榮華物語。】寬弘元年，授正四位下，為尚侍。【日本紀略、大鏡裏書。】尋進從三位。【日本紀略、一代要記。】七年，進從二位。【一代要記。】時帝在東宮，納之。【大鏡裏書、今鏡、一代要記。○按榮華物語係六年，誤。又按紀略三年、七年條，妍子入內重出，而三年條書入東宮，七年書初入東宮。蓋三年記入內宜下日也。文意不明，故不取焉。】后美姿容，髮長過身，道長辦備衣服、器玩，幾十年許，華奢過於上東門院入內儀。先是，宣耀殿女御專寵。及后入，恩意寢移，帝常在后所。【榮華物語。】八年，帝登極，為女御。【日本紀略、大鏡裏書。】時中宮冊立未決，巷議紛然。帝贈和歌于宣耀殿女御，寓冊立不能如意之旨。帝欲立妍子為后，數諭道長。道長奏宣：「耀殿女御多生皇子，宜先冊立。如臣女，請緩之。」帝不悅。道長又奏遽下宣旨。【榮華物語。】長和元年二月，立為中宮。【日本紀略、榮華物語、大鏡裏書。】中使頻至。【榮華物語。】二年七月，生陽明門院。【日本紀略、榮華物語。○浦木按，陽明門院，諱禎子。】明年正月，后還宮。【○榮華物語為二年十一月，今從日本紀略。】踰月，禁中火。后與帝避太政官朝所，【○榮華物語為避松下曹司，今從日本紀略。】遂御京極第。四年，宮新成。帝徙御，后不從，後遷一條院。既而徙枇杷第。枇杷第火，后與帝徙御高倉第，遂徒三條院。及帝崩，出御一條第。【榮華物語。】寬仁二年十月，為皇太后。【日本紀略、大鏡裏書、一代要記。】治安二年，徙枇杷殿。萬壽四年三月，違豫。會陽明門院將入內，后力疾辦事，疾遂篤。【榮華物語。】九月，截髮為尼。即日，崩。【日本紀略、榮華物語。】年三十四。【日本紀略、扶桑略記、大鏡裏書。】火葬大峰寺前野，【日本紀略。】藏骨木幡。【榮華物語。】稱枇杷太后。【今鏡、大鏡裏書、徒然草。】遺令：「停素服、舉哀，國忌、山陵。」【日本紀略。】
　藤原皇后，諱娀子。大納言濟時女也。【日本紀略、一代要記。】村上帝嘗授箏於濟時，后傳之，妙究秘曲。帝在東宮，有僧屢出入宮中，一夕語及后，帝意動，遂使僧達旨。濟時大喜而奉命。正曆二年，嬪于東宮，居宣耀殿。【榮華物語。】時年十九。生小一條院、敦儀親王、敦平親王、師明親王、當子內親王，禔子內親王。【大鏡、榮華物語、皇胤紹運錄。】及中宮入宮，后語侍者曰：「時勢如此，吾固知之，今復何怪。但當育諸兒，歸佛乘耳。然為吾兒謀，不能無憂。」【榮華物語。】帝即位，授從四位下，【日本紀略。】為女御。【日本紀略、一代要記。】稱宣耀殿女御，【大鏡、榮華物語。】又稱堀河女御。【一代要記。】長和元年二月，中宮立。帝又欲立后，憚道長不敢發。后自引退，無所怨望。道長勸帝冊立，帝曰：「納言之女為后，近古無例，得無遺物議乎？」道長曰：「追贈濟時，何不可之有？」帝善之，遣使濟時墓，追贈太政大臣。【榮華物語。】四月，立為皇后。【小右記、日本紀略、榮華物語、一代要記、大鏡裏書。】道長逼外議，勸帝冊立，而實非其意也。是日，大臣以下多在中宮，帝遣使召之，無至者。帝怒，而不能如之何。【小右記。】及置宮職，皆避而不就。后意甚不樂，帝憫之。【榮華物語。】長和五年，帝禪位於後一條帝，以小一條院居東宮。寬仁元年，帝崩。【大鏡裏書、榮華物語。】三年，落餝。【日本紀略、大鏡裏書。】萬壽二年三月，崩，葬于西院。【日本紀略、榮華物語。】遺令：「停國忌、山陵、素服、舉哀。」【日本紀略。】
　女御藤原氏，關白道隆女，六條皇后同母妹也。【大鏡裏書、榮華物語。】長德元年，入東宮，為尚侍。【日本紀略、榮華物語。】有寵，為女御，【榮華物語。】稱淑景舍女御。【日本紀略、大鏡裏書、榮華物語。】長保四年八月，謳血暴卒，世謂皇后毒之。【榮華物語。】
　尚侍藤原綏子，關白兼家第三女也。永觀二年，為尚侍。【大鏡裏書為永延元年，今據大鏡為尚侍時年十一之文。】有姿色。【榮華物語。】永延元年，侍東宮，【一代要記。○按大鏡、榮華物語，為帝加元服之年入宮者，誤。】居麗景殿。【榮華物語。○按系圖，稱麗景殿女御，誤。】有寵。帝幼與綏子狎昵，夏日以冰授綏子曰：「汝深愛我，持之待命。」綏子捧持，至手色變。【大鏡。】授從二位。【日本紀略。○年月無所考。○按一代要記，長保元年正月，授正二位，要記恐誤。】後與參議源賴定私，【榮華物語、大鏡、一代要記。】事露，以故出宮。帝聞其有身，使攝政道長驗察之。事果實。帝雖惡之，而以兼家故，置而不問。【大鏡。】寬弘元年二月，薨。年三十一。【日本紀略、一代要記、大鏡裏書。】

【後一條天皇】
　後一條藤原中宮，諱威子。攝政道長第三女。【小右記、日本紀略、大鏡裏書、榮華物語。】上東門院同母妹也。【大鏡裏書。】長和元年，為尚侍，敘從三位。【日本紀略、大鏡裏書。○長和元年據大鏡裏書。】寬仁二年，入掖庭為女御，【小右記、日本紀略、大鏡裏書。】居飛香舍。【左經記、今鏡。】帝尚幼，玩后匣奩諸器以為戲，日相親昵。【榮華物語。】十月，立為皇后，稱中宮。【小右記、日本紀略、榮華物語。】后兄教通請納女生子。帝心悅，然畏后不肯許。后性妒忌，齡長於帝九歲。常恐寵移，防猜甚至。以故，敦康親王女嫄子、兄賴宗女延子，皆不得進。【榮華物語。】萬壽三年，有身出宮。十二月，生章子內親王。【日本紀略、一代要記、榮華物語。】四年正月，還宮。是歲，遭道長喪，復出宮。長元元年三月，還宮。【日本紀略。】二年二月，生馨子內親王。【日本紀略、一代要記。】九年，帝崩。后遷鷹司殿。【日本紀略。】九月，患疱瘡，【扶桑略記、榮華物語。】落餝為尼。【榮華物語。】崩，年三十八。【扶桑略記、榮華物語。】葬園城寺北櫻本。【大鏡裏書。】稱大中宮。【扶桑略記。】
