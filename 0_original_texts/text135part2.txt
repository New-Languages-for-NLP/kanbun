藤原朝光。朝光、圓融帝時特被恩寵，【大鏡。】超兄顯光為權中納言。轉大納言兼左近衛大將。【大鏡、公卿補任。】長德元年，薨，【公卿補任、尊卑分脈。】稱閑院大將。【大鏡、公卿補任。】朝光美姿儀，【大鏡。】嘗創意著透額冠，後人遵用焉。【東齋隨筆。】初朝光娶重明親王女，有姿色，生數子。時大納言源延光妻新寡，妝奩貲賄甚饒。朝光欲獲之，因拾擿小過，黜其妻而更娶。年長於朝光，黎面皺髮，額上有疵。然其所以媚夫婿甚勤。侍婢三十許人，皆有姿首，袨服靚粧，以列左右。銀鎗二十許，常煎藥餌，隨須供進。寒月如絮席令坐之，臥褥則令侍婢各執熨斗煖之。朝光甚眄之，為清議所鄙，名譽頗衰。【大鏡。】子朝經至顯官。【公卿補任、尊卑分脈。】
　藤原為光。為光，天祿中累遷參議。數歲，敘從三位，任權中納言。貞元三年，轉大納言。一條帝登極，拜右大臣。永廷元年，敘從一位。正曆二年，拜太政大臣，【公卿補任、尊卑分脈。】聽輦車。【公卿補任、一代要記。】明年，薨，年五十二。贈正一位，追封相模公，諡恒德，【公卿補任、日本紀略、尊卑分脈。】食封、資人同存日。【日本紀略。】稱後一條太政大臣。【公卿補任、一代要記。】初為光女怟子，為華山帝女御，被隆寵。方娠，八月病卒。【大鏡、榮華物語。】為光不堪憂戚，自是專歸佛乘，平居薰修，一如浮屠氏，創法住寺而居焉。【榮華物語。】因亦稱法住寺相國。【大鏡、尊卑分脈。】其日錄曰法住寺相國記。
　長子誠信，幼名松雄，【長子以下，榮華物語。】性嗜酒。弟齊信，有令譽，誠信時望不及。【大鏡。】一條帝即位，誠信稍遷任參議。長德三年，敘從三位，兼左衛門督。長保中，中納言有缺，【公卿補任。】誠信欲補之，竊謂齊信曰：「此官我所欲，弟勿望。」齊信諾。左大臣道長雅重齊信才器，密諭之曰：「子寧欲為中納言乎？我當奏授。」齊信辭曰：「是家兄之所望，僕不欲先也。」道長曰：「乃兄不堪其器。子若不欲，則遷除終在他人。」齊信曰：「僕但為兄避耳。儻他人可補者，豈不受命。」道長遂以齊信為中納言。誠信以為欺己，自除目日，絕飲食，握拳，俯仰怒罵曰：「我為齊信、道長所沮礙！」憤悶七日而薨。指甲透手背云。【大鏡。】齊信自有傳。齊信弟道信，出為從父兼家子。通信弟公信，官至中納言。【尊卑分脈。】
　藤原公季，初生而喪所怙。村上中宮季姊也，憐期幼孤，取養于宮中。帝亦深加眷愛，服食一擬皇子，但所須食器，稍降其制。人臣鞠于宮省者，古未之有也，時人異之。【大鏡。】康保四年冠。即日，敘正五位下，累遷。寬和中，任權中納言。長德中，轉大納言，兼陸奧出羽按察使、左近衛大將，【公卿補任。】拜內大臣。寬仁元年，轉右大臣，【日本紀略、公卿補任。】聽乘輦出入宮門，兼皇太弟傅。治安元年，敘從一位，拜太政大臣，聽牛車。尋賜隨身八人。【公卿補任。】長元二年，薨，年七十三，贈正一位，【日本紀略、扶桑略記、愚管抄。】追封甲斐公，【日本紀略、左經記。】諡仁義，【日本紀略、扶桑略記、左經記、愚管抄。】，為閑院家祖。【尊卑分脈。】子實成。
　
藤原實成，累官至中納言、太宰權帥。【公卿補任。】長曆二年，坐事除名。【扶桑略記、百鍊抄、一代要記、公卿補任。】明年，復本位。【扶桑略記。○一代要記、公卿補任，並為長久元年。】善相人。右馬頭藤原顯信請婚於實成。實成以其有出家之相，不許。後謂顯信兄能信曰：「令弟將出家。兆已見焉。」因問年紀幾，曰：「十九。」曰：「期在今年矣。」是歲，顯信俄棄官為僧。【大鏡。】實成，寬德元年，薨。年七十。【公卿補任。】世稱閑院帥。【扶桑略記。】子公成。
　
藤原公成，幼名犬。【大鏡。】美容姿，閑威儀。【榮華物語。】公李養為子，鍾愛殊甚，常同車而朝。有時而後，則公季未嘗獨進，必待其至而後入。【大鏡。】官至從二位權中納言。子實季，正二位大納言。【公卿補任。】世號後閑院。【尊卑分脈。】以鳥羽帝外祖父，贈太政大臣正一位。【朝野群載、尊卑分脈。】
　藤原在衡，中納言山陰孫，僧如無之子也。伯父但馬介有賴養為嗣。【公卿補任、尊卑分脈。○但馬介，尊卑分脈作守，今從公卿補任。】延喜八年，入大學，試文選、范史，以錯誤下第。十二年，省試，尋為文章生。十七年，出身為伊豫、備前掾。明年，對策登科，【朝野群載。】為少內記藏人。延長中，敘從五位下，任刑部少輔，特聽昇殿。尋為大學頭，除式部權少輔。【公卿補任、朝野群載。】天慶四年，任參議。村上帝即位，敘從三位，任權中納言，進正三位，轉大納言。【公卿補任。】天德四年，禁內火，宮殿悉燬。在衡監改造之事。【朝野群載。】明年，以功敘從二位。【公卿補任。】安和二年，設尚齒會於粟田山莊，【日本紀略、百鍊抄、扶桑略記。】會若各脫朝服，著直衣指貫。【日本紀略。】世以為盛事。【日本紀略、百鍊抄。】太政大臣實賴，以和漢尚齒會畫障贈之。【本朝文粹。】會左大臣源高明蒙讒貶謫，在衡聞而嘆惜。家臣慶曰：「大臣有闕，次當在公。」在衡大怒逐之。【續古事談。】既而代師尹為右大臣。【公卿補任。】明年，轉左大臣。是冬，以疾致仕。尋薨，年七十九。【公卿補任、一代要記。○扶桑略記為八十，誤。】贈從一位，稱粟田左大臣，【公卿補任。】又萬里小路。【歷代皇紀。】在衡在職未曾廢朝參。一日風雨暴烈，左衛門吉上相謂曰：「勤恪如在衡，亦艱於朝參。」言未畢，有蓑笠來者，視之則在衡也。時人歎稱焉。【古事談、續古事談。】在衡豫知帝所讀書，每入朝，車中必載其書。有所顧問，則占對明悉。是以才學雖無大過人，深見嘉尚焉。【古事談、續古事談。十訓抄。○十訓抄、東齋隨筆，並載在衡少時詣鞍馬寺，夢值毘沙門天，豫知其年壽、官爵。頗涉怪誕，故不取。】子國光，治部卿。國光子忠輔，【公卿補任、尊卑分脈。】安和初，起文章得業生，累官階，【公卿補任。】至正三位權中納言。【公卿補任、尊卑分脈。】

