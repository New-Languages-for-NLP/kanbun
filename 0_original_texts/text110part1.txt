葛城圓大使主，玉田宿彌子也。【公卿補任】履中朝與平群木菟、蘇我滿智、物部伊莒弗，共執朝政。安康帝之為眉輪王所弒也，圓時為大臣。境黑彥皇子與眉輪俱走匿圓宅。雄略帝使圓出之。圓報曰：「臣嘗聞，人臣有故，逃入王室。未聞，諸王匿人臣家。今皇子與王來，託生於臣，臣何忍出之？」帝乃遣兵圍之。圓將出門請罪，因索腳帶。其妻授之，悲傷作歌。圓束裝既畢，出而跪拜曰：「臣雖就戮，不敢奉命。匹夫不可奪志。大王寧不聞之乎。願獻臣女韓媛與葛城宅七區，以得贖罪。」帝不許，命火其宅。圓等皆焚死。【日本紀】
　平群真鳥，木菟子也。【紀氏系圖、尊卑分脈。】雄略帝即位，為大臣。歷仕清寧、顯宗、仁賢三朝。及仁賢帝崩，太子未登祚。真鳥擅弄威福，陰謀不軌。佯為太子營宮，遂自居焉。而日益驕慢，無人臣禮。時太子竊悅物部麤鹿火女影媛，遣人約期。影媛嘗與直鳥子鮪通，而恐忤旨，乃對曰：「妾謹待於海柘榴市巷。」大子將往，遣舍人求官馬於真烏。真鳥戲之曰：「官馬為誰飼養，隨命而已。」久而不進之。太子恚之，遂至期所，與立歌場，攬袪躑躅。鮪突來排之，立於其間。太子乃逡巡，向鮪而歌。鮪答歌而去。太子贈歌於影媛，鮪代之答。於是，大子始知其有姦，震怒真烏父子不敬之狀。即夜至大伴金村宅，圖討之。金村率兵數千，徼鮪於路，捕而戮之乃樂山。【本書註一說云，鮪宿影媛舍，其夜被戮。】影媛追至，驚惶悲泣，收埋其屍。【按古事記，以此為仁賢帝事。而影媛作菟田首女，名大魚。且云顯宗、仁賢二帝相議，發兵誅鮪，而不載金村名。今不取。】既而金村奉命，將兵圍真鳥宅而焚之。真鳥眾潰，自度不免，悉詛海鹽，遂伏誅，闔門無遺。太子即位，是為武烈帝。當真鳥詛鹽，偶忘角鹿海鹽。自是，尚食唯供角鹿海鹽，餘不御云。【日本紀。】
　蘇我稻目宿禰，石川宿禰玄孫也。【姓氏錄。】