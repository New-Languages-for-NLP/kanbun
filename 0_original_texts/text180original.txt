文治元年正月，範賴遣使告：「糧食乏絕，戰艦不給，士卒思歸，進取無術。 」賴朝報書指示方略，戒以勿使將士侵陵前帝、太后及二位尼。 二月，範賴進至豐後，擊原田種直，大破之。 是月，遣中原久經、近藤國平于京師，乞院宣。 禁兵士侵掠，按檢近畿諸國及西海、南海。 【東鑑。 】義經發京師，總督四國軍事，攻屋島，敗之。 平宗盛挾養和帝走長門壇浦。 【○參取玉海、東鑑、源平盛衰記。 】三月，義經進兵擊平氏，大破之。 養和帝崩于海上。 獲鏡、璽及皇太后二宮，虜平宗盛、平時忠等。 平氏族黨，殺獲溺沒，殆無孑遺。 【○參取玉海、東鑑、百鍊抄、源平盛衰記、平家物語。 】四月，義經奉鏡璽及皇太后二宮，以俘虜旋于京師。 【東鑑、源平盛衰記、平家物語。 】範賴留豐後，鎮撫筑紫。 時征西將士不由賴朝奏請，拜衛府諸司者多。 賴朝下書讓責，各貿直禁庭，不許東歸。 諸國兵頻年依託軍糧，侵牟莊園，抄奪官物，朝廷嘗敕賴朝治之。 既而賴朝以土肥實平、梶原景時為近畿總追捕使，而其所置吏侵暴特甚。 至是賴朝下書誚讓之。 【東鑑。 】是月，以虜宗盛功，超敘從二位。 【公卿補任、東鑑、增鏡。 】賴朝惡義經自專，嫌隙日甚。 五月，義經以平宗盛及子青宗來，賴朝卻義經不入鎌倉，遣時政於酒勾驛，迎而受之。 【東鑑。 】復付義經送京師，斬之於途。 【玉海、東鑑、源平盛衰記、平家物語。 】七月，使中原久經、近藤國平，齎院廳下文，抵大宰府，悉復兵士所侵國衙莊園。 【東鑑。 】八月，先是奏請以義經為伊豫守，又舉宗族有功者為諸國守。 山名義範伊豆守，大內惟義相模守，【○源平盛衰記作越中守。 】足利義兼上總介，加賀美遠光信濃守，安田義資越後守。 至是，朝廷聽之。 十月，範賴還自筑紫。 初行家匿居京師，賴朝疑義經與行家相倚託抗己，遣梶原景季就伺其動止，遂遣土佐房昌俊襲義經，反為所殺。 行家、義經遂乞奉宣旨討賴朝。 法皇難之。 左大臣藤原經宗奏曰：「不如姑許其請，出之畿外，然後遣使諭意賴朝。 」公卿僉同其議，獨右大臣藤原兼實以為：「賴朝罪狀未著，輒下宣旨，非臨御之道也。 」然法皇懼義經之逼，卒賜宣旨。 【玉海、東鑑。 】時賴朝慶勝長壽院，報至，神色夷然，居二日，竟為法會。 既歸，令將士曰：「明日將赴京師，擇啟行者。 」小山朝政及弟朝光等五十餘人請直發。 及曉，令曰：「先我未至京師，速誅行家、義經。 如二人既出京師，姑竢吾至。 」後五日，賴朝發鎌倉，移書諸道，緣道相會。 十一月，至黃瀨川，聞行家、義經西犇而引還。 以義經姻屬故，收河越重賴下河邊政義食邑。 賴朝怨賜行家、義經宣旨討己，屢訴冤于朝廷。 朝廷窮迫，猝下院宣諸國，搜捕行家、義經。 【東鑑。 】賴朝遣時政守護京師，用大江廣元議，使時政奏曰：「行家、義經逃竄，難輒搜捕。 若隨聞發兵，則郡國虛耗，其費不貲。 請令臣諸國置守護，莊園置地頭，就所在擒獲，則不勞而自定。 【東鑑。 ○參取源平盛衰記、平家物語。 】如其兵糧，五畿、山陰、山陽、南海、西海二十六國，段別課米五升以充之。 」【○參取玉海、東鑑、源平盛衰記、平家物語。 】又請為總地頭。 【保曆間記。 】法皇心難之，公卿皆蟬違賴朝意，遂聽之。 【平家物語、保曆間記。 】賴朝既為總地頭，諸國地頭皆以家臣為之。 【○參取承久記、增鏡。 】國司之權移於守護，領家皆喪其地，而朝廷愈衰矣。 【神皇正統記。 ○參取保曆間記。 】十二月，遣兼實書曰：「前者平氏悖逆陵暴，罪惡充盈，賴朝時在遠竄，雖未承明詔，奮身建義，志圖剪滅。 賴天祐皇運，賊徒授首，得以歸福祚於廟堂。 四海翕然，莫不懽悅。 其間差遣兩使，巡寮近畿十一國，禁止侵掠。 然凡事奉旨，靡有專斷。 尋令兩使奉院宣，按鎮西四國，如原田種直、菊池隆直等，沒郡邑者，例宜置吏治之，而尚不敢專，蚓他州郡乎。 事無巨細，欲一遵院宣，以除兇寇。 而今朝廷遽補義經九國地頭，行家四國地頭，如此則前後乖繆，無所適從。 二兇恃力擾亂，相率而西，自罹風濤，船隻漂覆，徒屬亡滅，脫身竄逃，不知蹤跡，豈非天譴之所致哉。 即發軍士遍索四方，犇走之下。 雖或致搶攘，而捕繫之後，徐歸寧謐。 特恐桀猾之民，為賊詿誤；或依所在武士，託事謀姦，則禍之所基，殆將不測。 請諸國莊園置地頭職，而賴朝統之。 非為一身之謀，抑亦為國家撥亂弭賊之良規也。 雖伊豫國亦須準此，如其正稅、雜役，百姓或有扞格者，乃嚴加督責。 如夫當今宜施行者，謹注擬以奏之於院。 今當與天下更始，其處分尤不可不究淵源也。 天道有所與，不宜顧慮焉。 」乃奏法皇曰：「請置議奏公卿，以右大臣藤原兼實、內大臣藤原師家以下十人為之。 天下之事，自神祇至諸道，皆以朝務之餘奏決。 敕兼實內覽，權右中辨藤原光長、源兼忠輔藏人頭，權中納言藤原朝方復院御廄別當，伯耆守藤原宗賴為大藏卿，藏人藤原親經為辨官，侍從藤原公佐為右馬頭，日向守小槻廣房為左大使。 令兼實知伊豫事，實定越前，宗家石見，權中納言藤原光隆越中，實家美作，通親因幡，雅長近江，光長和泉，兼忠陸奧。 義經、行家黨與多在豐後，請臣知此州事，以便按治。 自外官職有闕，宜擇其器授之。 藏人頭藤原光雅奉行討臣宣旨，左大史小槻隆職書之，更張之間，用是人不祥也，宜停其官。 參議平親宗、大藏卿高階泰經、右大辨藤原光雅、刑部卿藤原賴經、右馬頭高階經仲、左馬權頭平業忠、左大史小槻隆職、左衛門尉平知康、藤原信盛、中原信貞、藤原時成、【○姓據源平盛衰記。 】兵庫頭藤原章綱等，並援姦構亂，宜解官廢放。 其他兇類，按諭罪狀，帶職者褫之。 沙門、陰陽師之徒，與賊交涉者，一切逐之。 」朝廷悉從其請，敘任黜罰甚多。 【玉海、東鑑。 】時藤原基通攝政，更置內覽，以分其權。 【玉海。 】二年二月，請藤原親光復任對馬守，源邦業為下總守，藤原季光豐後守，又令家臣久帶京官者八人辭之。 尋以攝政基通奏決追討議，請使兼實代之。 【東鑑。 】朝廷從之。 【公卿補任。 】三月，奏曰：「治承以來，兵革屢起，民苦繇役，不仁暇農務，關東疲弊殊甚。 凡臣所知，相模、武藏、伊豆、駿河、上總、下總、信濃、越後、豐後等九國，去年以往逋租，悉已蠲除。 更自今年量較民力，以收納焉。 伏願諸國賦稅，一切準之，以安百姓。 」既而召北條時政還於鎌倉，留北條時定等警衛京師。 遣妹夫左馬頭藤原能保還京師，知雜務以廣耳目。 而移議奏公卿書曰：「天下之政，宜依諸公議奏以致治平。 此賴朝之所以建議也。 願公平不回，釐正庶務。 賴朝將家之子，從事軍旅，久在僻遠，未慣朝務。 諸所奏請，願反覆審勘，處以其宜。 務遵公道。 雖敕旨院宣，而或有累治體、害百姓者，則當各竭心盡言，再三覆奏，是所望於諸公也。 知而不言，豈忠臣之義哉。 」五月，北條時定獲源行家及子光家于和泉殺之。 是月，鎌倉黃蝶群飛，鶴岡尤多。 六月，以民力虛耗，賑給相模。 十二月，以天野遠景為筑紫奉行。 【東鑑。 】是歲，遣中原親能守護京師。 【帝王編年記。 】三年二月，初平氏以大夫屬定康【○姓闕。 】黨源氏，沒其食邑。 定康來訴，賴朝奏復之。 六月，遣大江廣元於京師，繕治閑院。 八月，詣鶴岡，始修放生會，觀流鏑馬，從玆為例。 時京師盜賊充斥，所在劫略。 敕賴朝差遣兵士捕治之。 賴朝即差千葉常胤，下河邊行平，條奏曰：「北面諸士任檢非違使，自古所難。 宜精選其人補之。 功臣子孫皆至沈滯，責在有司，宜加甄拔。 至諸州地愛頭，臣已嚴加告戒。 若有不從臣指揮者，承敕按治。 」法皇優答納之。 行平等執盜斬之，京師肅清。 四年二月，先是義經逃至陸奧，依藤原秀衡。 無何，秀衡死。 至是賴朝奏請，敕秀衡子泰衡，執致義經。 六月，造六條殿。 是月，令坂東諸國：「春秋二分放生會日，禁屠殺，及如火獵癆魚之類，亦永停止之。 」因奏請下敕諸州，一切準此。 朝廷從之。 【東鑑。 】是歲，中原親能辭京師守護，使前中納言藤原能保代之。 【帝王編年記。 】遣天野遠景等擊鬼界島降之。 【東鑑。 ○古今著聞集作擊高麗，誤。 】五年正月，敘正二位。 【公卿補任、東鑑。 】二月，奏請曰：「義顯逃竄，未窮搜索，恐非所以防後患。 藤原泰衡容匿義顯，臣願奉敕以致天誅。 」義顯者，即義經也。 三月，修大內。 閏四月，泰衡襲殺義經，傳首鎌倉。 七月，請討泰衢，連奏不已。 朝廷以義經既死，天下略定，宜與民休息，難之。 賴朝用大庭景能策，不待報而發，乃分軍三道並進。 【東鑑。 】以畠山重忠為先鋒，賴朝自帥諸將，進自中路，武藏、上野兵屬之。 千葉常胤、八田知家，將常陸、下總兵，經巖城，渡遇隈河而會。 比企能員，宇佐美實政，將武藏、上野兵，由越後出出羽念種關。 【東鑑。 ○參取保曆間記。 】三善康信等留守鎌倉。 八月，至陸奧國見澤，泰衡城熱借山。 【○熱借，本書作阿津賀志，訓讀相通。 今從保曆間記。 】使庶兄國衡及金剛別當秀綱，將二萬人拒守。 泰衡陣于國分原鞭楯，分兵守出羽，秀綱率數千人陣于山下。 賴朝遣畠山重忠等攻之。 秀綱敗走。 佐藤元治陣石名阪，常陸冠者為宗擊破之，斬首梟於熱借山。 三浦義村、葛西清重等夜踰山，直衝敵城，殺傷過當。 翌日，賴朝帥眾督戰，城堅不拔。 諸將殊死戰，聲震山谷。 適小山朝光宇都宮朝綱麾下兵，潛踰嶮岨，出敵後，大喊：「射之！」城兵騷擾，不得復鬭。 國衡逃走，追殺之于道。 敵兵更立將，築壘根無藤拒戰。 安藤四郎等連戰破之。 泰衡聞國衡敗，棄軍而走。 賴朝進至國府，常胤知家等來會。 時或云：「泰衡在物見岡。 」或云：「在玉造。 」賴朝自赴玉造，遣朝政等圉物見岡。 泰衡已去，士卒留戰，朝政攻破之。 賴朝至玉造，圍多加波波城。 泰衡又遁，城兵悉降。 賴朝諭先鋒諸將曰：「吾軍到津久毛橋，則敵必避銳於平泉，完聚以待，慎勿以寡兵輕圖進取。 宜整眾軍，以擊殘寇。 深思熱慮，不可妄傷一士也。 」進薄平泉，泰衡之將護栗原、三迫之險拒守。 賴朝皆破之。 遂至平泉，泰衡已火城而遁。 乃召國司藤原基成，基成與諸子出降。 泰衡窮蹙乞哀，賴朝不聽。 九月，追至志波郡，泰衡從叔樋爪俊衡望風逃走。 遣三浦義澄等追躡。 賴朝次于陣岡，比企能員、宇佐美實政既定出羽來會，眾幾三十萬。 泰衡部將河田二郎殺泰衡，持其首詣陣岡降。 賴朝責曰：「泰衡固在我掌中。 今誅之，豈假他人手哉。 汝弒君以為功，罪在八虐矣。 」命斬之，乃梟泰衡首。 適討泰衡宣旨院宣始到，於是撫慰奧羽二國遭兵流離者，各還本土，特給老人衣馬。 又索二國省帳田籍，皆罹兵火。 有土人豐前介實俊及弟橘藤五實昌者，諳習二國事。 因召見之，圖其所記以獻。 二國諸郡稅額戶口，鄉里山川大備。 賴朝嘉之，錄用二人。 乃歷覽名區，慰問僧徒，賜寺封如故。 進次于廚川。 俊衡及弟季衡與諸子來降，赦俊衡食邑如故。 泰衡弟本吉高衡亦降，奧羽二國悉定。 其所擒獲多釋之。 於是奏捷京師，謝專征之罪，留葛西清重管領平泉檢非違使所事，令家臣在陸奧者稟清重節度，諭將士功，頒授二國地。 至國府，諭地頭等：「平租賦，省冗費，緩民力。 」乃揭廳壁，治務一遵秀衡、泰衡之舊規，無所變更。 是役，命上野、下野：「運輸年糧，供給軍資，無煩居民。 」人皆悅服。 十月，還鎌倉，命出羽留守檢行郡邑。 留守欲廢間田，地頭等患之。 賴朝下書留守曰：「出羽、陸奧東夷之地，風俗各有攸宜。 前頒新制，亦除此二國。 若夫間田，如何廢之。 宜一從舊貫，無所改革。 」十一月，院宣褒討泰衡功，且敕曰：「降人卿皆諭決，不須送京師。 如卿之賞，則依所請。 將士有功者，以名上之。 」賴朝遣大江廣元于京師，辭謝竟不上將士名。 且條奏戡定後，應施行狀。 今歲，陸奧禾稼不登，加以兵革，民不安業。 是月，命葛西清重振濟窮民。 磐井、膽澤、江刺三郡，自北運農料。 和賀、部貫二郡，自秋田郡輪給種子。 十二月，院宣賜賴朝伊豆、相模，永傳子孫，且召入朝。 【東鑑。 】是歲，遣土肥實平守護京師。 【帝王編年記。 】
　建久四年正月，先是，泰衡將大河兼任起兵于出羽，眾軍數千人，轉至陸奧，由利維平出小鹿島，逆戰敗死。 兼任兵勢甚熾。 會葛酉清重告急，健步言曰：「兼任煽亂，橘公成等戰死，由利維平逃亡。 」賴朝聞之曰：「健步語繆。 維平戰死，公成逃亡也。 吾以其平生知之。 」果如其言。 賴朝發信濃、上野兵，以足利義兼為追討使。 千葉常胤自東海道，比企能員自東山道，同擊兼任。 其餘將士食邑于陸奧者，皆赴軍。 相模以西兵，備軍須待命鎌倉。 遣使陸奧，戒將士：「同謀協議，合軍進戰。 勿貪功輕進，散戰以取敗。 」數日，又遣使監陸奧軍，諭千葉胤正等，察敵壘所在，出步兵間道襲之。 戒曰：「將士有畏懦無勇，將親往擊之。 」明日，又遣使諭諸將曰：「二州之兵，雖為兼任所驅迫脅從之徒，實懷降心。 宜倡賊軍以歸降者宥罪。 彼若謂不免鋒刃，則必自為戰，非吾利也。 前留守、新留守容隱兼任者，罪同反逆，固當誅之。 今且拘之葛西清重所，徵罰甲二百領。 」二月，諸將進至泉田，兼任邀戰于栗原一迫，大敗。 諸軍追奔，累敗之。 兼任脫身走，為村民所殺。 十月，賴朝朝京師，騎從甚盛，過尾張，到野間莊，謁義朝墳墓，請僧修法會。 至美濃青墓，存問驛長大炊女延壽。 十一月，入京師，居六波羅第。 【東鑑。 】先謁法皇，然後朝帝。 【玉海、東鑑。 】敕直授權大納言，尋兼右近衛大將。 【玉海、公卿補任、東鑑、愚管抄。 】法皇待賴朝甚渥，每引見語數刻，或待側終日。 【玉海、東鑑。 】十二月，上表辭兩職。 【玉海、公卿補任、東鑑。 】故事辭職者不得乘牛蔀車，院宣特許焉。 【玉海、東鑑。 】賜大功田一百町。 【玉海、愚管抄。 】法皇敕舉麾下有殊功者二十人，賴朝固辭不得，遂舉十人授衛府官。 【東鑑。 ○參取玉海。 】初朝廷往往遣追捕使於諸國，糾察姦盜，【朝野群載。 】賴朝亦嘗以家臣為總追捕使，按檢近畿諸國。 【東鑑。 】至是，請為天下總追捕使，廷議許之。 【○參取平家物語、增鏡、保曆間記、太平記、明慧傳。 係是年據增鏡、保曆間記。 ○平家物語為文治元年事，恐誤。 】於是兵馬之權，悉歸賴朝，而朝廷不復得問焉。 【○參取承久記、增鏡、保曆間記、太平記。 】賴朝還鎌倉，以外甥藤原高能留守六波羅。 【東鑑。 】二年正月，置政所，以大江廣元為別當。 【○按本書壽永三年置公文所，以廣元為別當，蓋至是改公文所為政所也。 】藤原行政為令，藤井俊長為案主，中原光家為知家事，中原親能、藤原俊兼、三善康清、三善宣衡、平盛時、中原仲業、清原實俊為公事奉行。 【○本書載梶原景時侍所司，而文治元年亦載景時侍所司，則先是既補之也。 然其年月不可考，故今不書。 】二月，奉敕修法住寺殿。 【東鑑。 】
　三年三月，法皇崩。 法皇從冬違豫，賴朝齋戒，日讀法華經，又奉劍馬於石清水懇禱焉。 及崩，盛修法會，又置湢舍，令行旅居民縱浴一百日。 【東鑑。 】七月，朝廷遣使就拜征夷大將軍。 【○參取東鑑、公卿補任、帝王編年記。 ○源平盛衰記、平家物語，並為壽永二年事，誤。 】初鎮守府置將軍，自賴朝為征夷將軍。 朝廷重其任，為罷鎮守府將軍。 【職原抄。 】是歲，遣牧國親衛京師。 【帝王編年記。 ○牧，本書作杉。 今據武家補任訂之。 】四年正月，始定家人坐次。 四月，獵于那須野。 【東鑑。 】五月，校獵于富士野，關東家人畢會，曾我祐成及弟時致殺工藤祐經以報父讎，突入幕府。 將士出鬭，殺祐成，捕時致，斬之。 【東鑑、曾我物語、保曆間記。 】八月，拘弟範賴於伊豆修禪寺，遂殺之。 五年八月，聞安田義定以子義資事怨望殺之。 【東鑑。 】是歲，值三條有範衛京師。 【帝王編年記。 】六年三月，先是法皇敕僧重源修造東大寺，賴朝資米一萬石、黃金一千兩、絹千匹，久而未成。 賴朝復給播磨租稅于東大寺，令僧文覺董役。 至是功竣，落慶有日，攜妻子如奈良觀之，施馬一千匹，至京師屢朝謁。 七月，還鎌倉。 武藏地頭平賀義信有治績，下書褒美。 八月，令東國莊園及陸奧出羽等曰：「自今諸地頭有隱強竊二盜及傅徒者，一切罷其職，以授捉搦之者。 」【東鑑。 】七年六月，平知盛子知忠匿於京師，聚兵將襲藤原能保。 【名月記、異本平家物語。 】能保遣後藤基清等圍攻之，知忠自殺。 【異本平家物語。 ○按建久七年至九年，東鑑脫闕，事不可詳考。 】先是，平氏遺臣平忠房、盛嗣、盛久、宗助、藤原忠光、藤原景清等，或結黨起兵，或毀形變服，狙擊賴朝，事皆不成，相繼禽殺。 至是，黨與悉夷。 【○按平家物語諸本，知忠敗後，盛嗣、景清、忠光等脫身逃竄。 今考東鑑，忠光等被殺，並在知忠死前，故概置於此。 】是歲，遣中原親能衛京師。 【帝王編年記。 】九年十二月，稻毛重成造橋于相模川落之，賴朝臨會，歸路隨馬疾作。 【東鑑建曆二年、岡崎本平治物語、尊卑分脈。 】正冶元年正月，以病革薙髮，薨年五十三。 【公卿補任、明月記、增鏡、百鍊抄。 ○保曆間記曰，賴朝歸自相模川，路至八的原，恍惚見義廣、義經、行家等之厲，過稻村碕，見安德帝厲於海上，遂感疾而薨。 真俗雜錄曰，正治元年正月，賴朝謁鶴岡，齋禱一七日，令安達盛長留守旅館。 一夕，有披白衣入室者，盛長捕而刺之，視之則賴朝也。 盛長大駭，欲自殺，賴朝固止之，且令秘其事。 告中外以暴疾，是夜遂薨。 事甚鄙猥。 東鑑是月闕，無所考。 然建曆二年二月，載相模川歸路得疾不起，事不可誣。 蓋好事者妄為此說，今不取。 】適後鳥羽上皇將幸蓮華王院，聞賴朝薨而罷。 【玉海。 ○參取明月記。 】賴朝好和歌，善射，屢令將士講流鏑馬牛追物笠懸，親試其優劣，常以節儉率下。 召藤原俊兼，衣服鮮麗。 賴朝命取其刀，親截其裔，戒之曰：「汝有材幹，盍守儉素。 若千葉常胤、土肥實平等介冑武夫，不曉禮法，而其釆邑之大，亦非汝之比，猶能麤薄自持，以富其家，多養士卒，志在建功，汝何不思之。 」其在京師詣四天王寺，藤原能保等課所領郡邑，各將獻酒食。 賴朝聞之，慮其技民糜財，命止之。 遠近稱焉。 【東鑑。 】初賴朝以奔敗之餘，殲滅平氏，酬功報德。 平氏之奔西海，賴朝特奏宥平賴盛，復其爵祿，乃迎致鎌倉，禮遇隆渥，以酬池禪尼。 又召平宗清，將厚報之。 宗清稱疾不至。 【東鑑、源平盛衰記。 】丹波藤三國弘、纐纈源五盛安，皆有舊恩，頒給食邑。 常曰：「吾首不斷者，池殿之恩。 吾髮不剃者，盛安之忠也。 」【平治物語。 】賴朝為人面大而身短，風度溫雅，音吐亮朗，【源平盛衰記、平治物語。 】沈毅有度量。 算不前定，未嘗舉事。 故軍無敗衄，將士畏服。 然猜忌寡恩，骨肉功臣多遭殺戮。 初賴朝祖先世有戰功，關東將士久戴源氏。 至賴朝開府于鎌倉，號令天下，兵馬之權悉歸焉。 世稱鎌倉右大將，又曰鎌倉殿。 【○參酌諸書大意。 】
　三子，賴家、實朝自有傳，庶子僧貞曉，賴朝患政子妒媼，潛附于仁和寺僧隆曉為弟子，住高野山。 【明月記、東鑑。 ○尊卑分脈曰，賴朝子僧能寬為權大僧都，住高野山自殺，其與貞曉相似，疑非別人也。 印本尊卑分脈，島津忠久、大友能直並為賴朝子，然古寫本皆無所見，且云賴朝無子孫。 印本所載，未知何據。 島津家傳曰，比企能員妹丹後局寵于賴朝有娠，避政子妒，潛赴西國，過住吉社產子，即忠久也，為惟宗廣言婿，冒姓惟宗。 建久七年，謁近衛殿，許稱藤原。 而三長記建久九年、東鑑安貞元年，並書惟宗忠久，不稱藤原，其說既可疑，且東鑑粗載忠久事蹟，而不言為賴朝子。 據除目大成抄，則久壽二年忠久以藤原賴長薦任播磨少掾。 時賴朝僅八歲，其非賴朝子明矣。 吉見家譜以忠久為廣言之子，其說近是。 臥雲日件錄或為義朝子。 然保元、平治亂，忠久既長大，時義朝諸子皆從軍，而忠久無所見，亦為可疑。 大友系圖曰，大友經家女利根局為賴朝妾，有娠賜之齋院次官藤原親能，生能直，冒親能姓為藤原，以外祖氏稱大友。 而東鑑亦不言為賴朝子。 尊卑分脈云，能直，秀鄉之後，而近藤能成子，為親能所子養，其說不合。 島津家傳又曰，忠季亦賴朝子，丹後局所生，而若狹國稅所今富領主次第為賴朝乳母之子，亦不合。 結城家譜云，結城朝光亦賴朝子，而其說又以其母為賴朝乳母，亦可疑。 本堂家譜云，賴朝子千鶴實不死，子孫為本堂氏。 其事猶曖昧，不可得考。 凡諸書載賴朝子孫者，如此之類，錯雜牴啎，皆無確據，故今皆不取。 】二女，長適志水冠者義高。 次三幡，稱乙姬，幼蒙女御命，未及入內而卒。 【參取東鑑、尊卑分脈。 】
