藤原冬嗣，右大臣內麻呂第二子也。器局溫強，識量弘雅，才兼文武，寬容接物。延曆末，歷左右衛士尉。大同中，敘五位下，為春宮亮，兼侍從，進從四位下中務大輔。弘仁初，始置藏人頭，冬嗣與巨勢野足同為頭。歷兼春宮大夫、式部大輔，進從四位上，拜參議，遷兼左衛門督，復為春宮大夫。歲餘，遭父喪職去。頃之，起復本官，【○按本書傍註引國史曰：「冬嗣服解之後，不再任參議。然日本後紀殘缺，今不可考。」本書以為參議起，今姑從之。】敘正四位下，兼左近衛大將。【公卿補任。】帝嘗幸其第，飲讌賦詩，驩甚，進冬嗣從三位，授妻藤原美都子從五位下。【類聚國史、日本紀略。】尋兼近江守，為權中納言，兼陸奧出羽按察使，轉大納言。十二年，拜右大臣，仍兼大將，累進正二位。【公卿補任。】天長初，上意見三條。一日：「擇良吏。臣聞：『登賢委任，為化之大方；審官授才，經國之要務。』今諸國牧宰，或欲祟修治化，樹之風聲，則拘於法律，不得馳騖。郡國彌瘁，職此之由。伏望，妙簡清公美才，以任諸國守介。其新除守介，則特賜引見，勸諭冶方，因加賞賜。既而政績有著，加增寵爵。公卿有闕，隨即擢用。又反經制宜，勤不為已者，將從寬恕，無拘文法。」二曰：「遣巡察使。古者分遣八使，巡行風俗，考牧宰之治否，問人民之疾苦。所以宣風展義，舉善彈違。望量遣使者，考其治否。」三曰：「順時令。人主發施號令，必奉天時。十二月得其時，則陰陽和而終始成也。伏望政化所施，不違時令。則風雨慶候，災害不生。」帝嘉納焉。【類聚三代格。】進左大臣。三年，薨，時年五十二。贈正一位，【日本紀略、公卿補任。】稱閑院大臣。【公卿補任。】
　冬嗣置施藥院，收養親族貧乏者。又置勸學院，教授子弟。拆封戶一千戶，及買田給之。薨後，民欠輸納，院稟不繼。承和中，子良房與族人緒嗣等，上書訴之。詔依所請。【續日本後紀。】冬嗣嘗奉敕撰弘仁格，【類聚三代格。】及內裏式。【本書序。】又監修國史，未成而薨。【類聚國史。】文德帝即位，以外祖父，追贈太政大臣。夫人美都子正一位。詔曰：「貴德重親，前王之令圖；悼往飾終，有國之通典。朕外祖父左大臣正一位藤原朝臣，風標秀上，器宇凝深。德為時宗，位居朝棟，至忠報國，世異名新。遺愛在人，身徂德盛。外祖母尚侍從三位藤原氏，自家刑國，以孝率忠，嬪規縟於采蘋，母則賢於大姒。春花早落，翫流芳而有餘；石火不留，繼殘焰而仍照。朕寓形苫壤，沃思鼎湖。至哀之餘，懷夫親懿。況國憲有恒，祟班攸歸。宜加寵章，式光拱木。」【文德實錄。】子長良、良房、良相、良門、良仁、良世。良房自有傳。【尊卑分脈。】
　藤原良門，內舍人從四位上，以醍醐帝外曾祖，追贈大政大臣正一位。【尊卑分脈。○醍醐外曾祖，據扶桑略記。】子利基、高藤。利基，仁和中，左馬頭從四位上。【三代實錄。】利基子兼輔，延長中至從三位權中納言，承平三年，薨，稱堤中納言。【尊卑分脈。】高藤，寬平、昌泰間，累歷顯要，【公卿補任。】至正三位內大臣。薨年六十三，【日本紀略、扶桑略記。】稱勸修寺內大臣，【公卿補任、尊卑分脈。】又稱小一條。【尊卑分脈。】以醍醐帝外祖，追贈大政大臣正一位。【公卿補任、尊卑分脈、日本紀略。○醍醐曾祖，據扶桑略記。】子定國、定方。定國，醍醐朝累官遷中納言，敘從三位，兼右近衛大將，至大納言。延歷六年，薨，稱泉大將。定方，延長中，至右大臣從二位。承平二年，薨。贈從一位，稱三條右大臣。【公卿補任。】子朝忠、朝成。朝忠，從三位權中納言。【公卿補任、尊卑分脈。】
　藤原朝成。朝成，體貌醜肥，飲啖兼人，常憂舉止不便，招醫請療。醫曰：「莫如結食啖淡。時方暑月，宜食水飯。」朝成從之，使醫視其所食。乃連水飯七八盂及啖魚鮓十數枚。醫駭曰：「如此則水飯亦不可療。乃逃去。」【今昔物語、古今著聞集。】嘗從兄朝忠入朝，村上帝見，其狀貌，心鄙之。問曰：「彼為誰？」朝忠曰：「臣弟朝成也。」問：「何所能？」對曰：「性好學問，善吹笙。」因授笙試之。曲調精妙，帝以為能，由是有恩寵。【續古事談。】天祿初，累官中納言。【公卿補任。】朝成，少有才望，【今昔物語。】與藤原伊尹爭為參議，言伊尹不可用。及大納言闕，朝成意欲任之。時伊尹攝政，朝成自詣其家，懇請拜擢。伊尹素憾朝成，不時出面，久而出曰：「子始與我同班，每欲超我而進，多方沮我。今日之事，用否在我。」朝成大愧，艴然歸家，憂鬱成疾，【古事談。】無幾而薨。【續古事談。○大鏡曰，藏人頭闕，時藤原伊尹次當補。朝成亦欲為之，乃以其意懇伊尹。伊尹許之。既而負約，朝成深啣之，由是有隙。後因事辱其家僮。伊尹怒，朝成自往謝之。按公卿補任、一代要記，伊尹朝臣同日補藏人頭，其爭為頭者誤。】
　藤原良世，世荐歷顯要。寬平中，拜右大臣，為氏長者。敘從二位，聽牛車。【公卿補任。】進左大臣，致仕，【公卿補任。】世稱致仕大臣。【公卿補任。】昌泰三年，贈贈從一位。【日本紀略。】子邦基、恒佐。【公卿補任、尊卑分脈。】邦基，中納言。【公卿補任。】恒佐，右大臣正三位。【公卿補任、尊卑分脈。】