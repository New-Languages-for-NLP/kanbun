可美真手命。【舊事紀作宇摩志麻治命，或味間見。】父曰櫛玉饒速日命，【按舊事紀，以天照國照彥天火明櫛玉饒速日尊為瓊瓊杵尊同母兄。今考日本紀，天照國照彥火明命，即瓊瓊杵尊同母兄弟，而尾張連等之始祖也。而無有櫛玉饒速日之號。饒速日則只稱天神之子，不詳記其所出，謂為物部氏之遠祖，而亦不係以天照等號。且姓氏錄所載尾張連、物部連之出自，亦與此合。則其為別人明矣。舊事紀混稱為一者，蓋似附會，今不取。】又號神饒速日命。【姓氏錄。】饒速日嘗乘天磐船，降于河內河上哮峰，遂至大倭鳥見白庭山。【日本紀。參取舊事紀。】娶其土豪長髓彥妹三炊屋姬，【本書註，一名長髓媛，又名鳥見屋媛。】生可美真手，因居此。長隨彥以為神人，奉之為君。及神武帝東征，長髓彥悉眾，邀之孔舍衛坂。王師戰不利，帝引軍而退。更進至菟田，誅魁帥兄猾等，遂討長髓彥。軍猶無利。時天陰雨冰，有金色鵄，集于帝弓，曄煜如流電。賊軍迷眩，不能力戰。長髓彥遣使言曰：「嘗有天神之子降於此者，稱櫛玉饒速日命。娶我妹而生兒，因君事之。天神之子，豈有二種乎？何得更稱天神子，以奪吾地？」帝曰：「天神之子亦多。汝所君事，實天神之子者，必有其徵。」長髓彥乃取饒速日天羽羽矢及步靫為徵。帝曰：「事不虛也。」帝亦徵以天羽羽矢及步靫。長髓彥視之敬畏。然兵已構，勢不可復止。終無歸順之志。饒速日固知天神之意，專屬天孫。而長髓彥愎狠不可曉諭。遂殺之。帥眾歸于帝。帝褒寵焉。是為物部氏之遠祖。【日本紀。◎舊事紀載，饒速日尊既殞于大倭，長髓彥舉宇摩志麻治為君。宇摩志麻治殺長髓彥，帥眾歸順。帝嘉之，授以神劍。稍與本書異，附以備考。】可美真手以其所傳十種天瑞寶獻於帝。帝大嘉，寵異有加。既而可美真手率天物部，討賊有功。元年正月，帝即位時，可美真手先奉天瑞寶，豎神楯以齋，叉奉布都主神劍於殿內，而藏十寶，為帝鎮祭。帝嘉之，詔宿侍殿內，因號足尼。足尼之號，自此而始。帝既御殿，可美真手率內物部，樹矛楯，嚴儀衛。是歲十一月，為帝及皇后，奉天瑞寶，鎮御魂。祈壽祚。鎮魂祭權輿于茲矣。明年二月，詔褒其忠勳，委以股肱之任，俾子孫世職。二子，昧饒田命、彥湯支命。【姓氏錄，味饒田或作味饒日，彥湯支或作彥湯友。】彥湯支命，一名木開。綏靖帝時，掌祭布都主劍。子孫世序其職。彥湯支孫大木食命，有子曰大綜麻杵命。大綜麻杵子曰伊香色雄命，【舊事紀。】祟神帝七年，將祭大物主神及大國魂神，卜使伊香色雄班神物。吉。因掌其事。【日本紀。】伊香色雄遷布都大神社於大倭石上邑，以殿內所藏十寶祀之，號曰石上大神，以鎮國家，又為氏神。伊香色雄子曰大新河命、曰十千根命。【舊事紀。◎按本書作十市根，今從日本紀。】
　物部十千根。十千根，垂仁帝時，為大夫，與武渟川別、彥國葺、中臣大鹿島、大伴武日，同列齊名。先是，帝屢遣使檢校出雲神寶，而無得其實者。至是，又命十千根檢察之。十千根至出雲，廉得其實，還奏稱旨。迺命十千根掌之。【日本紀。】八十一年，賜姓物部連公。【舊事紀，◎日本紀二十六年既書物部十千根大連，蓋追書之歟。今無所考。】八十七年，大中姬舉十千根，掌石上神寶。自是，物部氏世掌之。【日本紀。】
　物部武諸隅命。大新河子曰武諸隅命，【舊事紀。◎日本紀註，一名大母隅。本書以大母隅為武諸隅命弟。】祟神帝六十年，使于出雲，取神寶獻之。【日本紀。】武諸隅子曰多遲麻連公。多遲麻子曰印葉連公、曰伊與連公、曰小神連公、曰大別連公。
　其餘子孫繁衍，奕世顯仕。【舊事紀】各因居地職掌，別為百八十氏。【續日本紀桓武紀。】
　道臣命，初名日臣命。【日本紀。】