【孝元天皇】
　孝元鬱色謎皇后，鬱色雄命妹也。帝七年二月，立為皇后。生大彥命、少名日子建豬心命、開化帝、倭跡跡姬命。【○少名日子建豬心命據古事記。】開化帝即位，尊曰皇太后。【日本紀。】

　妃埴安媛，河內青玉繫女也。生武埴安彥命。【日本紀。】


【開化天皇】
　開化伊香色謎皇后，大綜麻杵女也。【○古事記為內色許男命女。】后初為孝元帝妃，生彥太忍信命。帝烝之，生崇神帝、御真津比賣。六年正月，立為皇后。崇神帝即位，尊曰皇太后。【日本紀。○御真津比賣據古事記。】

　妃丹波竹野媛，丹波大縣主由碁理女也。生彥湯產隅命。【日本紀。○父名據古事記。】

　妃姥津媛，天足彥國押人命女，姥津命妹也。生彥坐王。【日本紀。○父名據姓氏錄。】

　鸇媛，葛城垂見宿禰女也。生建豐波豆羅和氣命。【古事記。】


【崇神天皇】
　崇神御間城姬皇后，大彥命女也。帝未即位時納之，生垂仁帝、彥五十狹茅命、國方姬命、千千衝倭姬命、倭彥命、五十日鶴彥命。【○古事記無五十日鶴彥命，有伊鶴媛。】帝元年二月，立為皇后。垂仁帝即位，尊曰皇太后。【日本紀。】

　妃遠津年魚眼眼妙媛，紀伊人荒河戶畔女也。【○紀伊人，古事記作木國造。○本書註載一說曰，大海宿禰女，八坂振天某邊。】生豐城入彥命、豐鍬入姬命。【日本紀。】

　妃尾張大海媛，【○舊事紀海作倭，誤。】又名葛城高名姬，健諸隅妹也。【○又名以下據舊事紀。】生大入杵命、八坂入彥命、淳名城入姬、十市瓊入姬命。【日本紀。○大入杵命據古事記。】


【垂仁天皇】
　垂仁狹穗姬皇后，一名佐波遲媛。彥坐王女也。【○一名以下據古事記。】帝二年二月，立為皇后，生譽津別命。四年，后兄狹穗彥謀反，乘間謂后曰：「兄與夫孰愛？」后不測其意，輒對曰：「愛兄。」狹穗彥誘后曰：「以色事人，包衰寵弛。今天下多佳人，遞進求寵。汝豈得永恃乎？令我得志，與汝共臨天下，不亦樂乎？」乃取匕首授后，【○匕首，古事記作八鹽折之紐小刀。】使伺帝寐刺之。后大驚懼，而計其不可輒諫，且受而著之衣中。五年，帝在來目高宮，枕后膝而晝寢。后思狹穗彥之言，悲泣不禁，淚落帝面。【按古事記曰，后欲刺帝，舉刀三而不忍，涕落帝面。稍與本書異。】帝寤，告后曰：「朕夢錦色小蛇繞頸，大雨起自狹穗撲朕面。是何祥也？」后悚恐伏地，因奏狹穗彥之反狀，且泣曰：「告則亡兄，不告則傾社稷。一懼一悲，日夜嗚咽。今陛下枕妾膝而寢，成兄之志，適在是時。妾不能違兄，亦不可背恩。是以悲而泣。蛇乃七首，雨乃涕也。」帝曰：「是非汝罪。」即命八綱田，急發兵眾討狹穗彥。狹穗彥興兵距之。俄積稻為城，堅不可破，時謂之稻城。攻之踰月不降。后泣曰：「吾雖皇后，若亡兄王，何面目復立于世？」乃抱譽津別，奔赴稻城。帝益兵合圍，諭城中出皇后、皇子。不從。八綱田放火焚城。后使人抱皇子出城，因奏曰：「妾嚮所以入城，冀以妻與皇子故，免兄罪也。今不得免，乃知妾有罪。與其面縛，寧自輕而死耳。妾雖死，不敢忘恩。丹波道主王五女，志並貞潔，宣納掖庭以充後宮。」既而后與狹穗彥死于城中。【○古事記曰，師團圍狹穗彥，后奔赴其城。后時有身，帝不忍迫之，命軍緩攻。既而后生男子，奉之視城外曰：「皇子新誕，宜告帝而來取。」帝命軍士多力輕捷者取皇子，誡曰：「併得其母來。」后亦揣知帝意，慮為所執，剃髮，結而戴之。衣服即纏子、玉緒，酒浸以腐壞之。既而親抱皇子，出之城外。軍士爭進取之。及執后，握髮髮斷、曳衣衣壞，纏手、玉緒皆隨手而斷，竟弗能獲后。】後帝思后言，納丹波道主王五女。【日本紀。】

　日葉酢媛皇后，【○或作日葉酢根。】丹波道主王長女也。因狹穗姬皇后言，以十五年二月，召后及四妹渟葉田瓊入媛、真砥野媛、葪瓊入媛、【○本書葪誤作筋。舊事紀作蓟。蓟與葪同，並訓阿邪美。今據古事記音讀訂之。】竹野媛入宮。【○古事記曰，皇后三妹曰弟比賣，次歌凝比賣，次圓野比賣。又皇后妹曰沼羽田之入日賣命，次阿邪美能依理毗賣命。】八月，日葉酢媛立為皇后。三妹並為妃。獨竹野媛醜，遣歸家。竹野媛意甚慙焉，行至葛野，自墮輿死。因名其地曰墮國。【○古事記曰，歌凝比賣、圓野比賣以醜遣歸。圓野比賣甚愧之，徃至山代國相樂，欲懸樹自盡。因名其地曰懸木。及至弟國，遂墮淵而死，故號其地曰墮國。】三十二年七月，皇后崩。先是，帝禁以人殉死。至此，作土物代殉。【日本紀。】時建真利根命獻石棺，【姓氏錄。】葬狹木之寺間陵。【古事記。】皇后生五十瓊敷入彥命、景行帝、大中姬命、大中津日子命、倭姬命、稚城瓊入彥命。【日本紀。○大中津日子據古事記。】

　妃渟葉田瓊入媛，生鐸石別命、膽香足姬命。【日本紀。】

　妃真砥野媛。【日本紀。○舊事紀載生磐撞別命。今不取。】

　妃葪瓊入媛，生池速別命、稚淺津姬命。【日本紀。○按舊事紀，無稚淺津姬命，而載五十速石別命、五十日足彥命。】

　迦具夜比賣，大筒木垂根王女也。生袁邪弁王。【古事記。】

　苅幡戶邊，【○本書作刈羽田刀弁，今從日本紀。】山代大國淵女也。【古事記。】生祖別命、五十日足彥命、膽武別命。【日本紀。】

　弟苅幡戶邊，苅幡戶邊妹也。生磐衝別命、兩道入姬命。【古事記。○按日本紀，綺戶邊，山背大國不避女也。帝三十四年三月幸山背，時左右奏：「國有佳人，曰綺互邊。姿貌絕麗。」帝欲得之，乃執毛祝曰：「朕得佳人者，路見其兆。」及至行宮，大龜浮水，帝舉矛擉之，化為白石。帝喜約：「此必有應。」遂得綺戶邊，而納宮中。生磐衝別命。先是，納山背苅幡戶邊，生三男。由是觀之，苅幡戶邊、綺戶邊，似為異族。今按苅幡與綺，訓讀相近。淵訓不遲ふち，疑日本紀誤遲ち為避へ，遂為異族。且綺上脫一弟字也。今從古事記。】


【景行天皇】
　景行播磨稻日大郎姬皇后，稚武彥女也。【古事記。○按稚武彥，孝靈帝之子也。自孝靈帝崩，至景行帝二年，算二百八十六年，年代邈遠，不為無疑。今莫所攷。】帝二年三月，立為皇后。【○本書註載一說曰，以稻日稚郎姬為皇后。】生櫛角別王、大碓皇子、小碓尊。【○本書註一說，載倭根子命為三子。古事記亦載稚倭根子命，及神櫛王為五子。今並不取。】五十二年五月，崩。【日本紀。○櫛角別王據古事記。】

　八坂入媛皇后，八坂入彥命長女也。妹曰弟媛。帝幸美濃，聞弟媛有姿色，欲得之，幸其家。弟媛聞之，避匿不出。帝欲使之至，乃居泳宮，放鯉魚於池，朝夕戲遊。弟媛密來窺之，帝留而幸之。弟媛意不樂，白帝曰：「妾性不好歡接，且形姿穢陋，不堪充掖庭。妾有姊，曰八坂入媛，姿貌麗艷，志亦貞潔，宜納後宮。」帝乃召八坂入媛為妃，生成務帝。五百城入彥皇子、忍之別皇子、稚倭根子皇子、大酢別皇子、渟熨斗皇女、渟名城皇女、五百城入姬皇女、麛依姬皇女、五十狹城彥皇子、吉備凶彥皇子、高城入姬皇女、弟姬皇女。及稻日大郎姬皇后崩，立為皇后。成務帝即位，尊曰皇太后。【日本紀。】

　妃水齒郎媛，三尾氏，磐城別妹也。生五百野皇女。【日本紀。】

　妃五十河媛，生神櫛皇子、稻背入彥皇子。【日本紀。】

　妃高田媛，阿倍氏，木事女也。生武國凝別皇子。【日本紀。】

　妃日向髮長大田根，生日向襲津彥皇子。【日本紀。】

　妃襲武媛，生國乳別皇子、國背別皇子、豐戶別皇子。【日本紀。】

　妃御刀媛，居日向。帝十三年，平熊襲，還在高屋宮，聞其美，納為妃。生豐國別皇子。【日本紀。】

　妃五十琴姬，物部膽咋女也。帝三十六年，納為妃。生五十功彥命。【舊事紀。】

　稻日稚郎姬，大郎姬皇后妹也。生真若王、彥人大兄王。【古事記。】

　迦具漏比賣，【○按本書，為日本武尊曾孫須賣伊呂大中日子王女。年期相乖，故不取。應神帝妃有迦具漏媛，此蓋日本武尊曾孫也。】生大江王。【古事記。】


