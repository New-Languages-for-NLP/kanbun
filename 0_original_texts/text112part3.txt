膳摩漏，位小錦中。天武帝十年，疾病。帝遣草壁、高市二皇子問疾。尋卒。以壬申功臣，贈大紫，賜賻。皇后亦賜賻。【日本紀。】
　當麻廣麻呂，位小錦上，天武帝十三年，為直大參，卒。以壬申功臣，贈直大壹。【日本紀。】
　羽田八國，【本書，八或做矢。】壬申之亂，為帝大友將，與子大人率族降于天武帝，授斧鉞拜將軍，北定越地。位大錦下。十一年奉詔畫諸國封疆，至大辨，位直大参。朱鳥元年，疾。帝為度三僧。卒，贈直大壹。【日本紀。】
　大伴友國，壬申之亂，從天武帝于東國。持統帝六年，卒。贈直大貳，賜賻。【日本紀。】
　文智德，【本書，文或作書。】壬申之亂，從天武帝赴東國。【日本紀。】即位，論功封一百戶，賜田四町。【續日本紀。】九年，授小錦下。持統帝六年，卒。贈直大壹，賜賻。【日本紀。】子鹽麻呂，從七位上。大寶元年，賜父封四分之一。靈龜二年，加賜田。【續日本紀。】
　蚊屋木間，持統帝七年，卒。以壬申功臣，贈直廣參，賜賻。【日本紀。】
　賀茂蝦夷，壬申之亂，與三輪高市麻呂，屬將軍大伴吹負，後授勤大壹。持統帝九年，卒。贈直廣參，賜賻。【日本紀。】
　多品治，為美濃安八磨郡湯沐邑令。壬申之亂，天武帝命品治發郡內兵，守不破關，別將精兵擊田邊小隅，走之。位小錦下。十一年，奉詔，與伊勢王等，循行諸國，界畫封疆。持統帝十年，授直廣壹，加賞賜，以褒元從之功。【日本紀。】
　若櫻部五百瀨，壬申之亂，從天武帝于東國。【日本紀。】帝即位，論功封八十戶。【續日本紀。】持統帝十年，卒。贈直大壹，賜賻。【日本紀。】大寶元年，敕賜封四分之一於其子。【續日本紀。】
　和珥部君手，壬申之亂，與村國男依發兵塞不破關，從擊近江。【日本紀。】天武帝即位，論功封八十戶，賜田八町，位勤大壹。卒，贈直大壹。子大石，敘外從五位下。大寶元年，賜父封四分之一。靈龜二年，加賜田。【續日本紀。】
　田中足麻呂，為伊勢湯沐邑令。壬申之亂，迎天武帝于鈴鹿，守倉歷道。【日本紀。】位直廣參。文武帝二年，卒。贈直廣壹。【續日本紀。】
　山背部小田，壬申之亂，從天武帝於東國，承命發東海軍。【日本紀。】位勤大貳，卒。文武帝二年，贈直廣肆。【續日本紀。】
　坂上老，從大件吹負。吹負招降高坂王，老與大伴安麻呂等奏狀於不破宮。【日本紀。】文武帝三年，卒。詔日：「圖勳之義，肇自前脩。創功之賞，歷代斯重。所以旌壯士之節，著不朽之名也。坂上忌寸老，壬申年之亂，捨身赴社稷之危，冒死靖國家之難，未加顯秩，奄爾隕命。宜寵往魂，以慰冥路。」因贈直廣壹，賜賻。【續日本紀。】
　縣犬養大伴，壬深之亂，從天武帝于東國。【日本紀。】事平論功封一百戶。【續日本紀。】八年疾，帝幸其第視之。【日本紀。】位至直廣壹。大寶元年，卒。遣淨廣肆夜氣王等，就第宣詔，贈正廣參，賜封四分之一於其子。【續日本紀。】
　忌部色布知，位正五位上。大寶元年，卒。以壬申功臣，贈從四位上。【續日本紀。】
　民大火，壬申之亂，從高市皇子，會天武帝于伊勢。【日本紀。】位從五位下。大寶三年，卒。遣使贈正五位上，賜賻。【續日本紀。】
　高田新家，為伊勢湯沐邑令。壬申之亂，迎天武帝于鈴鹿。【日本紀。】事平，封西十戶。【續日本紀。】十三年，與經部足瀨等往信濃，造行宮。【日本紀。】位正六位上。大寶三年，卒。贈從五位上，賜賻。子首名，慶雲元年，賜父封四分之一。【續日本紀。】
　書根麻呂，【續日本紀根作尼或禰。】壬申之亂，從天武帝于東國。【日本紀。】帝即位，論功封一百戶，賜田八町，位從四位下。慶雲四年，卒。遣使贈正四位上，賜賻。子馬養，正七位下。大寶元年，賜父封四分之。靈龜二年，加賜田。【續日本紀。】
　黃文大伴，壬申之亂，奉天武帝命，使于高坂王，追抵菟田，從駕焉。【日本紀。】帝即位，論功封二百戶，賜田八町，至正五位下，【本書或作正六位上。】山背守。和銅三年，卒。贈正四位下，賜賻。子梗麻呂，從七位上。大寶元年，賜父封四分之一。靈龜二年，加賜田。【續日本紀。】
　村國男依，壬申之亂，與和珥部君手、身毛廣，同奉天武帝命，發美濃兵三千人，以塞不破道。男依乘驛馳至鈴鹿，奏其狀。帝褒賞之。又與書根麻呂、和珥部君手、膽香瓦安倍，率兵數萬，自不破直入近江，破帝大友軍於息長橫河。斬境部藥，進擊秦友足於鳥籠山斬之。又戰於安河濱而大捷，獲社戶大口、土師千島。既而進至瀨田，帝大友軍遂敗走。男依等軍粟津岡下，擊犬養五十君、谷鹽手斬之。帝大友敗走，自鎰。男依獲其首，與諸將詣不破宮獻之。【日本紀。】天武帝即位，封百二十戶，賜功田十町。【續日本紀。】四年，卒。贈外小紫。【日本紀。】子志我麻呂，大寶元年，賜父封四分之一。靈龜二年，加賜田，位從六位下。男依孫島主，正六位上，美濃少掾。黨于藤原仲麻呂。及仲麻呂反，朝廷遣使固關。島主內應歸正，而以其初逆黨遂誅之。天平神護二年，矜其刑不中，贈從五位下。【續日本紀。】
　三輪高市麻呂，【續日本紀，三輪作大神。今從日本紀。】其先出自素盞鳴尊六世孫大國主。【姓氏錄。】父曰利金，位大華上。【續日本紀。】壬申之亂，大伴吹負在倭招徠豪傑，高市麻呂應焉。與置始菟，將兵大破帝大友軍於箸陵，斷廬井鯨軍後。鯨敗走，語在吹負傳。持統朝，為中納言，位直大貳。帝將幸伊勢，高市麻呂上表切諫。帝不聽，遂定留守官。於是，高市麻呂上位冠于朝，再諫曰：「方今車駕遠動，恐妨於農務。」終不納。【日本紀。按懷風藻載藤原麻呂過神納言墟詩曰：「奉規終不用，歸去遂辭官。」神納言者高市麻呂也。據此則高市麻呂以諫不聽辭官。然本史所不載，附以備考。】大寶中，敘從四位上，歷長門守、左京大夫。慶雲三年，卒于官。時年五十。以壬申功臣，贈從三位。【續日本紀。卒年據懷風藻。】
　栗隈王，難波皇子子也。【公卿補任。】天智朝再拜筑紫帥。壬申之亂，帝大友使佐伯男發筑紫兵，且戒曰：「栗隈王素附吉野。若有拒命，斬之。」男至筑紫，栗隈受符，不敢發兵曰：「筑紫是邊警之地，峻城深湟，非特為備內亂也。今從命發兵，一旦有外寇，則將如之何？方此之時，百殺臣而無益，是以不發兵。豈敢方命乎？」男欲進而剌栗隈。栗隈二子三野王、武家王，帶劍侍撤側。不果而歸。天武帝三年，拜兵政官長，時四位。四年，卒。【日本紀。】後贈從二位。【續日本紀。】
　三野王，【三野，本書及續日本紀或作彌努，續日本紀、姓氏錄或作美努，音訓通。】天武帝九年，奉詔與川島皇子、忍壁皇子、大錦下上毛野三千等，撰定帝紀及上古事。十年，有遷都之議。三野奉詔，率宮內官大夫相新城地，時位小紫。十二年，再與小錦下采女筑羅往信濃，相建都之地。後進淨廣肆。持統帝八年，為太宰帥。【日本紀。】大寶元年，始置大幣司。以三野為長官。歷左京大夫，攝津大夫，遷治部卿。和銅元年，卒。初三野至美濃，娶縣犬養東人女，生諸兄、佐為。【姓氏錄。】諸兄自有傳。佐為，初為諸王，後與諸兄賜姓橘宿禰。至正四位下，中宮大夫，兼右兵衛率。天平九年，卒。【續日本紀。】
　大伴安麻呂，右大臣長德第六子也。【續日本紀。】壬申之亂，從大伴吹負。吹負奪飛鳥寺西營，遣安麻呂等告不破宮。後授小錦中。【日本紀。】進直大壹。大寶元年，改敘從三位。尋為式部卿，參議朝政，遷兵部卿。慶雲二年，任大納言，兼大宰帥，進正三位。後兼大將軍。和銅七年，薨。贈從二位。【續日本紀。】稱佐保大納言。【萬葉集。】子旅人，自有傳。