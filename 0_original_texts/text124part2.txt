藤原長良，志行高潔，親睦諸弟，友愛天至，接士大夫以寬容。人無貴賤，仰慕之。【文德實錄。】弘仁末，聽昇殿。【公卿補任。】時仁明帝在儲宮，特被親昵。花晨月夕，戲席射場，許以交敵。長良愈整冠帶，未嘗失儀。天長中，敘從五位下。踰歲，為侍從。歷左兵衛權佐、左衛門佐。【文德實錄。】仁明帝即位，進從四位下。歷左右馬頭，遷左兵衛督。承和十一年，為參議，轉左衛門督。【續日本後紀、文德實錄。】歷兼讚岐、伊勢守。【續日本後紀。】嘉祥三年，帝崩。長良追慕悲泣，不噉魚肉。文德帝即位，敘從三位。齊衡初，為權中納言。三年，敘從二位。是歲，薨，時年五十五。【文德實錄。】
　陽成帝即位，以外祖贈左大臣正一位，詔曰：「紀德錄勳，代既異而加等；飾終追遠，身雖謝而及恩。況乃天愛之深，理切敦族，人道之重，情殷睦親。外祖父故中納言從二位藤原朝臣，識度夷雅，餘慶延於身後。外祖母藤原氏，門傳閫訓，蘋藻之禮彌恭，松蘿之義交映。並耀靡借，俄稅景於西峰；閱水易驚，遂遊魂於東岱。悲玉樹之早落，不見孫榮；訪瓊蘭之遺芳，宜從子貴。外祖父可左大臣正一位。外祖母可正一位。死而有知，嘉茲哀贈。」【○按本書詔文闕略，今據都氏文集補之。】元慶三年，贈太政大臣。【三代實錄。】子國、基經。基經自有傳。國經，大納言正三位。【公卿補任。】
　藤原良相，少遊大學，局量開曠，有才辯。承和初，召侍禁中，累遷左近衛少將。【三代實錄。】橘逸勢等謀反事發，良相率近衛四十人，圍守太子直曹，收帶刀兵仗。【續日本紀。】尋兼阿波守，授從四位下，轉中將。嘉祥中，拜參議，兼右大辨。【續日本後紀、三代實錄。】尋領陸奧出羽按察使，兼春宮大夫。仁壽元年，授從三位，為權中納言。齊衡初，轉大納言，兼右近衛大將。天安元年，拜右大臣。【文德實錄、三代實錄。】上表辭，不許。【文德實錄。】貞觀元年，進正二位。四年，地震，詔言得失。良相上表曰：「伏惟皇帝陛下，德高雲霓，明並日月，猶開廣詢之路，遂降不諱之綸。臣身非岳神，位忝台袞。獻替之誠徒積，塵髮之效叵申。蓋中外之國，小大之政，所以治而不亂者，唯以任得其人也。脫非其人，則雖有峻法嚴令，然是為亂之階，終非為治之備矣。詩曰：『人之云亡，邦國殄瘁。』書曰：『都在知人，知人則哲能官人。』臣之不敏，深信斯言。從政以來，猶自留意。而趙魏滕薛之任易迷，絳侯嗇夫之才難辨。即知，人心險於山川。惟帝其難，將如之何。抑其明經秀才得試及第者，尤是國家之才望。宜明古今王事之體，又一切智智法教無量。凡諸僧綱，及曾經八省維摩講師，皆應通熟世諦之利病。又右大辨南淵朝臣年名，身為進士，職經內外，稍通治體，既居樞要。山城守紀朝臣今守，所歷之州，風聲必暢，論之良吏，自為先鳴。伊豫守豐前王，才學早彰，資歷淹久，無他異跡，足謂老成。大宰大貳藤原朝臣冬緒，聲名粗達，器識漸優，吏幹之稱，仍有可愛。大和守弘宗王，頗有治名，多宰州縣。雖自賢之弊，或罹法綱，而談諸經國，非無其才。然則令件此輩，同上意見。既云諮及蒭蕘，何況於彼有識。臣謬荷重責，無地息肩，徒獻管窺，恥塵旒聽。」八年，累上表請解職。優詔不許。【三代實錄。】是歲，罷左大將。【公卿補任。】明年二月，又抗表曰：「臣聞：『盈虛有節，天道所以長存；損益隨時，人事由其免害。』臣謬以菲磷，頻荷華寵。自居峻秩，常念撝謙。臣所當食封，前後並二千戶，先帝察其寸心，聽返千戶。臣向寢患彌留，乞還封爵，九重沖邈，難蒙哀察。徒詠籜兮，猶恐嗟若。竊聞：『比來州郡京邑，承去年旱儉之弊，人用不贍，穀價登躍。加以，諸國入少，百官俸乏。帑藏已空，歲用不支。』臣辱居端揆，無所彌縫。有慙惶之弗暇，況尸素之胡顏。顧此厚封，自思減耗。亦竊庶幾古人損有餘補不足之義也。臣幸藉陛下不訾之恩，凡厥子弟近親，略皆得拜官爵，仰給資養，得無所乏矣。況亦大將職罷經用，減少所賜千戶，於臣有餘。伏望，奉返此五百戶，將補國用之萬一。然則詩人罷取禾之剌，鬼神貽福謙之慶。」是年十月，得病直廬。無幾，薨，年五十五。遺令薄葬。【三代實錄。】稱西三條大臣。【公卿補任、尊卑分脈。】帝不視事三日，詔贈正一位。【三代實錄。】
　良相好文學之士，有大學生貧寒者，時贈綿絹。冬月多製衣被，畀四學堂夜宿者，每時節招學生能文者賦詩，因賞以物。仁明帝嘗煎鍊五石，賜近臣試之。皆儢無飲之者，惟良相引盃即盡。帝感其至心。及登袞職，專心機務，志在匡濟。當時放鷹漁獵，一切禁止。山川藪澤之利，與民共之，皆良相之所建立也。性睦親族，又信佛法。建延命院於勸學院南，以養藤氏生徒病困無資業者。以東京六條宅，各祟親院，收養宗族子女不能自存者，並皆割封戶入莊田，給其資用。建小堂于崇親院，置佛像，令居住者每旦念誦觀音，自作願文。喪室大江氏，不再娶，終絕腥鮮。臨終，告諸子曰：「今日興福寺維摩會之初講也，吾儻以是日歸寂，安知不與彼法會有因緣乎。」乃命：侍兒-扶起爭作：佛印。而襪子常行。 忠方並．以，才行．昂稱，常行貞觀中至：大納言正三文兼，右近衛大將，陸奧出羽按察使。十七年，薨。【三代實錄。】廢朝一日，贈從二位。【日本紀略。】忠方工隸書，官至從五位下阿波權守。【尊卑分脈。】
　藤原良仁，為人淡雅，風神警亮，美姿儀。少遊大學，讀書忘疲。文德帝在儲宮時，召為藏人。遷東宮亮，授從五位上。帝即位，進正五位上，為中宮亮，累遷右近衛中將、大舍人頭。後坐事，左遷越前權守。入為中宮大夫。良仁，門地高華，服飾之美，最極鮮明。甚愛馬，退公之暇，每為愛玩。性至孝，丁母憂，哭泣歐血，絕而復蘇，遂成疾。貞觀二年，卒，年四十二。【三代實錄。】冬嗣弟愛發。【續日本後紀、尊卑分脈。】
　藤原愛發，大同中，為文章生。弘仁中，為民部少輔、右中辨。天長三年，拜參議，累歷清要。九年，授從三位，遷中納言，兼民部卿。【續日本後紀、公卿補任。】愛發，為人和柔，不妄發忿。其在政途，號為通熟。承和七年，敘正三位，轉大納言。九年，伴健岑等謀反，事連愛發，幽於院中。既而擯斥京外，居山城久勢郡別墅。明年，薨，年五十七。【續日本後紀。】
