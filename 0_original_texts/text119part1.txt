文室淨三，長親王子也。初為諸王，名智努。【○本書智或作珍。】養老初，授從四位下，【續日本紀。】為左大舍人頭。【公卿補任。】天平中，為木工頭，領造宮卿，班給新京百姓宅地。帝幸城北苑，賜宴群臣，賞營創勞，賜東絁六十匹、棉三百屯。累進正四位上，受從三位。勝寶四年，賜姓文室真人。尋為攝津大夫。寶字初，拜參議，兼治部卿，又兼出雲守。詔求直言。淨三與少僧都慈訓奏曰：「天下諸寺，每年正月悔過，稍乖聖願，終非功德。何者，修行護國，僧尼之道。而今或身不入寺，計官供於七日。或貪規兼得，著空名於兩處，譏及三寶，無益施主。伏願，停官布典，令彼貪僧無所希望。」四年，拜中納言。五年，進正三位，改今名。尋遷御史大夫。優老聽宮中執扇杖所杖策，兼神祇伯。八年，進從二位。初紀袁祁之女粳賣，嫁紀伊冰高郡內牟羅，生身賣狛賣。及長袁祁令寄食紀寺，至庚寅之歲，編戶入奴婢籍。其族益人等告訴，積年不理。敕淨三覈之。淨三列狀而上，賜益麻呂等十二人姓紀朝臣，真玉女等五十九人內原直，以益麻呂為戶頭，編附京戶。而紀伊保等疑其非朝旨。孝謙帝面敕淨三及惠美朝獵，遣使紀寺宣詔：「益人等七十六人，並得從良。」【○檢本書前後文，益人蓋與益麻呂同人也。】是歲，淨三請致仕。詔報曰：「聞卿年滿懸車，據禮致仕。熟思此事，憂苦交懷。一喜功遂身退，能守善道；一憂氣衰力弱，歸就田家。古云：『知止不殆，知足不辱。』卿之謂也。丹懇難違，依其所請。仍賜几杖及新錢十萬，將以闡揚勝流，激勵浮俗。」淨三既致仕，敕給半俸，尋改全俸。景雲中，賜太宰綿六千屯。【續日本紀。】孝謙帝崩，儲位未定。吉備真備等欲立淨三。淨三固拒而免。【日本紀略。】是歲，薨。遺言薄葬，不受皷吹。諸子遵奉，當時稱之。敕遣使弔賻。【續日本紀。】子大原，【續日本後紀、公卿補任。】桓武朝賜姓三緒朝臣，【公卿補任。】至從四位下，授勳三等。【續日本後紀、公卿補任。】子綿麻呂、秋津。【公卿補任。】
　文室綿麻呂，延曆中，敘從五位下，歷右大舍人助、近衛將監少將，兼出羽權守，改播磨守，除侍從中務大輔。大同中，歷若兵衛督、右京大夫、左大舍人頭，仍兼播磨守。改賜姓三山朝臣，遷左兵衛督，兼大膳大夫，更賜文室朝臣姓。【○按本書作文室真人，誤。今據三代實錄訂之。】除兵部大輔。弘仁元年，再為播磨守。【公卿補任。】平城之難，侍太上皇。嵯峨帝召歸京師，抅于左衛士府。以大納言坂上田村麻呂將兵邀上皇。田村麻呂以綿麻呂練武技，曉邊事，請赦參軍事。因授正四位上，拜參議，與田村麻呂扼美濃道。【日本後紀、類聚國史、日本紀略。】事平，加大藏卿，兼陸奧出羽按察使。為征夷將軍，討蝦夷有功，進從三位。詔曰：「陸奧夷賊，歷代彌時。擾亂邊境，殺略百姓。響遣正四位上文室朝臣綿麻呂等討平之。今量其其功勞，以進爵位。」【日本後紀、日本紀略。】兼左衛門督【公卿補任。○日本後紀作右。】再為征東將軍，【日本紀略。】勳四等。歷備前守、右京大夫，陞右近衛大將，兼兵部卿，【公卿補任。】任中納言。十四年，薨，年五十九。【日本紀略、公卿補任。】子卷雄。
　文室卷雄，幼有勇力，善騎射。文德帝在東宮，為帶刀舍人。仁壽、天安間，歷宮內外。貞觀中，任左近衛少將。元慶中，進敘從四位上。為相模守，不之任，請解守，以一子任外吏。詔以其子房典為近江少掾。卷雄，宿衛之勤，當時無雙。直侍仗下，日夜不出。嘗戲騰駕車牛額，躍立車後。為少將時，狐走東宮屋上。卷雄登屋，追及斬之。其拳捷加此。仁安三年，卒，年七十八。【三代實錄。】
　文室秋津，弘仁中，為右近備將監，補藏人，累歷右馬助、左近衛將監、【公卿補任。】甲斐守、武藏介。天長中，補左兵衛權佐，遷左近衛中將。【續日本後紀。】兼因幡守，授從四位下，補藏人頭。六年，拜參議。【○公卿補任作七年。】尋兼右大辨武藏守，轉左大辨，兼春宮大夫。【續日本後紀。】承和初，補檢非違使別當。檢非違使別當，是為始。【公卿補任。】上表乞解大辨、中將等職，因罷大辨，兼右近衛中將、右衛門督。秋津，監察非違，甚有聲譽，又達武藝，世許其將器。但有飲癖，至數杯必悲泣，以此頗得譏。遷兼丹後守，至正四位下。九年以伴健岑之黨，囚於冷泉院，左降出雲權守。十年，卒于貶所，年五十七。【續日本後紀。】淨三弟大市。
　文室大市，【○本書，大市或作邑珍。】天平中，授從四位下，為刑部卿。遷內匠頭。勝寶中，進從四位上，與淨三同賜姓。尋為大藏卿。此時，宗室支族，陷辜者眾。大市內不自安，剔髮為僧，以圖自全。寶字中，又出仕，授正四位下。歷彈正尹、節部卿，遷民部卿。神護元年，進從三位。二年，為出雲按察使，拜參議，兼中務卿。景雲中，賜太宰綿四千屯。【續日本紀。】及孝謙帝崩，吉備真備等謀立大市。議既決，藤原百川等遽奉光仁帝踐祚。以故不得立。【日本紀略引百川傳。】寶龜元年，進正三位，為中納言。二年，拜大納言，兼彈正尹，進從二位，遷兼治部卿。三年，上表曰：「臣以愚質，幸遇聖明，拖紫腰金，叨掌喉舌，貪榮負貴，戰過薄深。伏惟陛下，德洽仁厚，邦舊命新，維城之遇千年，終譽之儀一會。今臣蒲柳向衰，桑榆方晏，病亦稍篤，垂盡無期。伏願避路俊乂，賜老丘園，止足以送餘年，返初而待終日。則上有成物之德，下無尸祿之譏矣。矜老存疾，有國嘉猷。伏願天恩曲慰朽邁。不任前路之迫促，謹詣朝堂，奉表以聞。」優詔不許。再兼中務卿。固請致仕。詔曰：「卿年及懸車，告老言退，知足知止，合於古誼。思欲抑留，恐非優老之道。體力如健，時節朝參。」因賜御杖。十一年，薨，年七十七。【續日本紀。】
　船王，崇道盡敬皇帝舍人子也。神龜四年，直敘從四位下。天平末，進從四位上，為彈正尹。寶字初，廢皇太子，詔議宗室當為儲貳者。船王以帷薄不修，不得立。【○本書所載敕文如此。按是藤原仲麻呂嬖於孝謙帝，事出愛憎。如其責池田王，曰：「孝行有缺。」者，亦此類。而虛實殆不可知，觀者以意逆之可也。】廢帝即位，進從三位。是歲，遣渤海使還，奏唐亂。船王時為太宰帥，奉詔與大貳吉備真備，議沿海備，奏便宜曰：「府官所見，有不安者四。據警固式，博多、大津及壹岐、對馬等要害之處，可置船一百隻以上，以備不虞。而今無船可用，交闕機要，一也。太宰府三面帶海，諸蕃是待。而自罷東國防人，邊戍日以荒散，萬一有變，何以應卒，何以示威，二也。管內防人，一停作城，講肆武藝，練習戰陣。而大貳吉備朝臣真備議曰：『且耕且戰，古人稱善。請五十日教習，十日築城。』事雖可行，府僚或不同，三也。天平四年八月，有敕：『筑紫兵士，全免調庸。其白丁者，免調輸庸。』當時民息兵強，足以鎮邊。而今管內彫弊，百姓匱乏，不有優復，無以自贍，四也。」敕從之，唯不許遣東國防人。明年、陞為親王，授三品。奉使香椎廟，告將伐新羅。尋為信部卿，進二品。及帝被廢，責以與惠美仲麻呂通謀，降為諸王，流于隱岐。子葦田王，孫他田王、津守王、豐浦王、宮子王同坐，授姓三長真人，流于丹後。寶龜二年，復屬籍。【續日本紀。】兄子和氣王。
　和氣王，三原王子也，初為諸王。勝寶中，賜姓岡真人，為因幡掾。寶字中，追尊舍人親王，因復王屬籍，授從四位下。歷內匠頭、節部卿、伊豫守。八年，惠美仲麻呂謀反，和氣上變。賊平，敘從三位，拜參議，兼兵部卿。奉太上皇敕，與山村王等，率兵圍中宮院，逼帝出宮。俄兼丹波守，授勳二等，賜功田五十町。時皇嗣未立，王竊懷覬覦。有紀益女，以巫鬼受寵，王厚賂與之善。又與參議粟田道麻呂，兵部大輔大津大浦、式部員外少輔石川永年等相友善，數會飲其宅。神護元年七月。道麻呂至和氣宅密語，佩刀觸門屏而折。王遺裝刀。人或怪之，所謀頗漏。和氣畏禍及，即夜逃竄。敕索之，獲于率河社中。流伊豆，至山背相樂郡絞殺，痊于狛野。絞紀益女于綴喜郡松井村。和氣男女大伴王、長岡王、名草王、山階王、釆女王，免死除屬籍。貶道麻呂飛驒員外介，以其怨家上道斐大都為守。斐大都抵任，遂幽殺之。又貶大津大浦日向守。貶石川永年隱岐員外介，後自縊而死。至寶龜二年，和氣男女皆復屬籍。大伴王，天應元年，授從五位下。延曆中，大監物、主馬頭。【續日本紀。】
　冰上鹽燒，一品新田部親王子也。初為諸王。天平中，授從四位下，進正四位下，為中務卿。坐事下平城獄，流伊豆三島。居四歲，召還。明年，復爵。寶字元年，召公卿議儲貳。僉曰：「鹽燒王當立。」帝曰：「先帝責以無禮，不應立。」遽立大炊王為皇太子。既而鹽燒王進正四位上，為大藏卿。橘奈良麻呂密謀簡廢太子道祖王、黃文王、安宿王，及鹽燒王，立以為帝。事覺，或杖死，或遠流。詔曰：「鹽燒王雖在四王之列，然不會謀，亦不被告而緣坐。道祖王應當遠流，但父新田部親王，其心清明，奉侍朝廷，不忍絕其門，故免罪。自今以後，宜以明直奉朝廷。」二年，進從三位，賜姓冰上真人。明年，詔：「上意見。」鹽燒奏：「臣見三世王已下，給春秋祿者，是矜王親。而今計上日，不異臣姓。乞依令優給，勿檢上日。」奏可。累歷禮部、信部二卿。六年，拜參議，兼美作守，陞中納言。八年，兼文部卿。惠美仲麻呂反，奉鹽燒為帝。仲麻呂伏誅，鹽燒亦見斬。【續日本紀。】二子，志計志麻呂、川繼。
　冰上志計志麻呂，初鹽燒尚不破內親王，生志計志麻呂及川繼。及敗，二子以母貴得免。景雲三年，丹比乙女誣告：「縣犬養姊女與內親王謀立志計志麻呂。」乃削內親王屬籍，放京外。志計志麻呂配土佐。【續日本紀。】