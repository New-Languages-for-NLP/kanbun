【二條天皇】
　二條中宮，諱妹子。鳥羽帝女也。【皇胤紹運錄、今鏡。○女院小傳為第四女。一代要記、百鍊抄，第五女。紹運錄第六女。今無所考定。】永治元年十一月，生於六條殿。【今鏡。】世稱乙姬宮。【台記久安二年。】久壽元年，為內親王。【女院小傳。○一代要記為入宮時事。】保元元年，入東宮，【百鍊抄、女院小傳。】居昭陽舍。【今鏡。】二年，準三宮。【一代要記、女院小傳、後宮略傳。】平治元年，為中宮。【山槐記。】后無子，鞠養僧尊慧。【吉記承安四年。】永曆元年，因疾，薙髮受戒，【百鍊抄、帝王編年記、女院小傳。】法名實相覺。【女院小傳。○貴女抄覺作觀。】應保二年，進號高松院。【貴女抄、後宮略傳。】安元二年六月，崩於押小路殿，年三十六。【歷代皇紀。】葬於雲林院。【顯廣王記。○百鍊抄作香隆寺。】
　藤原中宮，諱育子。左大臣實能女也。關白忠通養為子。【尊卑分脈。】應保元年，為女御。【歷代皇紀、尊卑分脈。】二年，為中宮。【帝王編年記。】后無子，及六條帝生，取養之。【今鏡、皇胤紹運錄、愚管抄、尊卑分脈。○今鏡以育子為忠通女，六條帝為時能女所生，誤。】仁安三年，薙髮。【百鍊抄。】承安二年，改曰皇后。【玉海、帝紀抄、一代要記、帝王編年記。】三年八月，崩，年二十八。【玉海、一代要記、皇帝紀抄。○尊卑分脈年二十七。】
　伊岐氏，大藏大輔致遠女也。生六條帝。【○參取顯廣王記、愚管抄。○源平盛衰記作紀氏，誤。致遠，皇胤紹運錄、皇年代略記並作善盛，神皇正統記兼盛。】
　某氏，右馬助光成女也。【○一代要記作右馬助光盛女。】生僧尊慧。【皇胤紹運錄。】
　中原氏，大外記師元女也。【一代要記、皇胤紹運錄、貴女抄、齋院記。】稱春日局。【吉記。】生僐子內親王。【一代要記、皇胤紹運錄。】治承四年六月，卒。【吉記養和元年。】

【高倉天皇】
　高倉平中宮，諱德子。太政大臣清盛女也，後白河法皇子養之。【玉海、百鍊抄、源平盛衰記。】承安元年，敘從三位，為女御。【玉海、女院小傳。○後宮略傳一本，為治承元年二月入內，誤。】明年，為中宮。【玉海、源平盛衰記。】清盛月詣嚴島，禱后生皇子。【源平盛衰季、平家物語。】治承二年，后有身，出居重盛第。【○重盛第據歷代皇紀。】帝遣使四十一社、七十四寺，召入僧及陰陽博士於禁中，以禱產安。【山槐記、源平盛衰記。】免輕囚流人七十三人。【○玉海作十五人，山槐記十三人。】及產，甚艱，或言：「藤原成親、西光法師、僧俊寬為祟。」清盛憂見於色，【源平盛衰記。】后亦遣使石清水、平野、日吉禱之。【山槐記。】中使接路，冠蓋相望。法皇臨產室，親誦千手經禱之。既生皇子，是為安德帝。故事皇子生，升屋投甑，男南女北。是時誤投北，人皆異之。【平家物語、源平盛衰記。】養和元年，上號曰建禮門院。壽永二年，赴西海。【玉海。】初后產難，母時子憂之，親往一條反橋駐車，聽輿人之誦，以卜之。有童子十二人渡橋，拍手同唱曰：「榻何榻，國王榻，八重潮路波寄榻。」時子還告兄時忠曰：「波寄榻未知為何義。然國王榻蓋皇子之兆也。」【源平盛衰記。】及安德帝崩海上，果如輿誦所言。后亦投海。以鐵搭鉤之，奉還京師，寓吉田僧房，薙髮受戒，【平家物語、源平盛衰記。】法名真如覺。【女院小傳、後宮略傳。】徒居華山帝野河山莊。【長門本平家物語。】家族滅後，自嫌近輦下，又徙大原寂光院旁，艸廬竹牀，僅蔽風日。帥典侍、阿波內侍等皆為尼，供薪水。法皇欲往唁之，而憚源賴朝，不果。文治二年，託幸補陀洛寺。至其居，相泣敘往事。后具說軍中窘厄，構受污辱，嗚咽不禁。【平家物語、源平盛衰記。】建保元年十二月，崩于大原，【○大原據平家物語、源平盛衰記。】年五十七。【歷代皇紀。○源平盛衰記作六十八，紹運要略五十八、女院小傳五十九。今據后為中宮十六之文訂之。】后親糊安德帝宸翰及所手書故紙，造其像。見在寂光院。
　掌侍平氏，宮內少輛義範女也。【山槐記、皇胤紹運錄。】稱少將內侍。【一代要記。】生惟明親王。【一代要記、皇胤紹運錄。】
　典侍藤原殖子，修理大夫信隆女也。【皇胤紹運錄、百鍊抄、女院小傳。】初事建禮門院，稱兵衛督。帝 幸之。【增鏡。】尋為典侍，至從三位。【一代要記、女院小傳。】生後高倉院、後鳥羽帝。【皇胤紹運錄、女院小傳。參取增鏡。】建久三年，準三宮。【玉海、百鍊抄。○要記作建九三年，誤。】進號曰七條院。【百鍊抄。】元久二年，薙髮，【明月記、百鍊抄、歷代皇紀、帝王編年記、女院小傳。○後宮略傳為元九四年。】法名真如智。【女院小傳、後宮略傳。】及北條泰時等陷京師，遷後鳥羽帝於鳥羽殿，逼令薙髮。帝使藤原信實寫真容，遺之七條院。七條院與修明門院同車，往鳥羽殿謁帝。帝揭簾熟視，掉手令速去。女院皆悲泣，不得入宮而還。帝遂遷隱岐。【○參取東鑑、承九記。】安貞二年九月，薨，【百鍊抄、一代要記、女院小傳。】年七十二。【一代要記、歷代皇紀、帝王編年記。】
　典侍藤原氏，參議賴定女也。稱按察典侍。生潔子內親王。【○參取山槐記、貴女抄。】
　藤原氏，右近衛少將公重女也。稱帥局。生功子內親王。【○參取玉海、山槐記、皇胤紹運錄。】治承三年正月，卒。【玉海、山槐記、帝王紀抄。】
　藤原氏，權中納言成範女也。【皇胤紹運錄。】稱小督局。【山槐記、平家物語、源平盛衰記。○長門本平家物語曰，藤原通憲季女，居三條小河，故號小河殿。】善彈箏、琵琶。入宮，大有寵。由是建禮門院寵稍弛。【參取長門本平家物語、源平盛衰記。○平家物語曰，葵前卒，帝甚哀慟，中宮納小督慰之。未知孰是。】初小督在家，與藤原隆房私通。及入宮，隆房眷戀不已。隆房者，清盛女婿。猜盛以為：「中宮寵衰、隆房憂鬱，皆由小督。」因欲殺之。小督潛出宮，匿嵯峨民舍。帝悲憤，殆廢寢膳。清盛知其情，怒迎建禮門院，居于己第，使宮人不得進御。其意蓋欲窘帝也。廷臣亦憚清盛，入直者少。帝獨坐便殿，居于侍臣無應者。久之，彈正大弼源仲國，遙聞其聲而進。帝曰：「聞小督在嵯峨。汝為朕覓之。」乃裁書賜之。仲國駕寮馬而出，遍索無所得。行過龜山民舍，有彈箏者。聽之，則小督也。仲國善笛，數侍內宴，熟小督指法，乃入門致書，具說帝旨。小督泣曰：「聞清盛深憾妾。如在宮中，而遭其毒螫，為君王之累也。是以脫身至此，而此亦不可久栖止。明日將往大原事佛。」仲國慰諭固止之，馳還奏之。帝悅。明夜，密迎入宮，寵幸愈渥。生坊門院。清盛聞而益怒，使人收小督，押送清間寺，截髮逐之。時年二十三。【平家物語。○參取源平盛衰記。○按長門本平家物語曰，清盛入宮，曳出小督。視其美，心動，耳語曰：「汝肯事我乎？」小督約：「妾忝侍宮闈，繳日在天，豈敢有二。」清盛大怒，髠首截耳鼻而放之。帝憂憤，故發病而崩。】帝臨崩，遺詔葬清間寺。小督遂居大原。【源平盛衰記。】不知所終。
　葵前，中宮之婢也。帝嬖幸之，寵傾後宮。宮中呼曰：「葵女御。」帝愧其聲，不復進御。關白基房察帝意，承間請養為己子，以充嬪御。帝不聽曰：「如所請，去位之後，間或為之。朕在位而傚之，後人其謂之何？」然是後帝眷念不已，書古歌賜葵前。葵前持歸家，遂成疾而死。【平家物語。○源平盛衰記亦載此事，而葵前作宿禰，基房作忠通。】
