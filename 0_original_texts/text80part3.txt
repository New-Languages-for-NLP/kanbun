【後三條天皇】
　後三條中宮，諱罄子。後一條帝女也。長元四年，為內親王。授二品，為賀茂齋，准三宮。加封千戶，任人賜爵。【日本紀略。】后天資溫順，帝與母后深愛重之。每侍臣進見，必問至齋院否。或言未至者，則為之憮然。帝崩，罷職，與母后居。母后崩，徙上東門院。【榮華物語。】永承六年，上東門院納后于東宮，賴通、教通等奉事備至。【榮華物語。○永承六年據編年殘篇。○按扶桑略記後三條紀，齋女御馨子內親王。榮華物語、本文皆稱齋院。目錄標女御，然年月無所考。】后誕皇子、皇女，皆夭。【扶桑略記、榮華物語。】延久元年七月，並為中宮。【○扶桑略記為六月。今從公卿補任、中右記大治五年。】三年，新宮成。后居弘徽、登華兩殿。五年，帝薙髮，后亦為尼。承保元年，改曰皇后。【榮華物語。】寬治七年九月，崩，年六十五。【一代要記、帝王編年記。○按扶桑略記作六十二，誤。】為尼後，居西院，【榮華物語。】稱西院皇后。【一代要記。】
　藤原皇后，諱茂子。中納言公成女也。后姑夫大納言藤原能信，愛后子養之。有姿色。帝在東宮，納為御息所。【○參取尊卑分脈、榮華物語。】生白河帝、【扶桑略記、百鍊抄、中右記大治四年。】聰子、俊子、佳子、篤子四內親王。【榮華物語、尊卑分脈。○黃胤系圖為基子所生，誤。】康平五年六月，薨。【扶桑略記、榮華物語。】帝甚悼之。【榮華物語。】葬於宇治，【江家次第、拾芥抄。】稱滋野井女御。【榮華物語。】延久三年，贈從二位。【扶桑略記、今鏡。】白河帝即位，追尊曰皇太后，【中右記嘉承二年、扶桑略記。】置國忌、山陵，【扶桑略記、江家次第。】陵稱今宇治。【江家次第。】贈能信大政大臣正一位，妻祉子正一位。【扶桑略記、古事談。】
　女御藤原昭子，右大臣賴宗第三女也。【一代要記、歷代皇紀。○按尊卑分脈一說，為藤原能信女，誤。】治曆二年，入東宮，為女御。【榮華物語目錄。】延久三年，新官成，居承香殿。帝崩後，為尼，居堀河院，始稱承香殿女御，後稱堀河女御。【榮華物語。】
　女御源基子，參議基平女也。【扶桑略記、榮華物語、皇胤紹運錄。】初為聰子內親王侍女，帝一見幸之，恩眷優厚。【榮華物語。】為御息所，授從五位下。【扶桑略記。】禮數埒內親王。基子夢紫雲起，既而有身，出而就藤原經平家。帝屢遣使問慰。親臣出入聰子家者，必命侯基子。臨產危篤，帝及內親王憂之，使者相繼。延久三年，生實仁親王。帝大喜，進為女御。時宮中私相謂：「基子不過為更衣。」及命下，聞者皆駭。或謂：「基子．小一條院孫，賴宗外孫。故帝特貴重之。而不問父之官爵，如後冷泉帝憚賴通，則必不為此舉也。」基子入居凝華舍，稱梅壺女御。【榮華物語。】四年，帝禪位於白河帝，以實仁為皇太弟。於是，基子準三宮，給年官、年爵，封五百戶。五年，生輔仁親王。【扶桑略記、榮華物語。○封戶據扶桑略記。】及帝崩，為尼。【榮華物語。】長承三年七月，薨，年八十八。【中右記。○長秋記為八十六。】
　掌侍某氏，美濃守經國女也。稱侍從內侍。生藤原有佐。【尊卑分脈、今鏡。】
　藤原氏，近江守實經女也。帝在東宮幸之。生皇子，夭。【榮華物語。】