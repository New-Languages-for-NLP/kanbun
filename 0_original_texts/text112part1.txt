近江朝廷，紀綱不振。皐夔訏謨、召虎勳庸，咸無聞焉。然而革除之際，興廢之會，各守所見，克行其志，豈天理人心之公，不容冺滅者欺。苟非如斯，則何以維持綱常乎。蘇我赤兄至智尊凡十八人，或死或匿，或執或流，跡雖各異，而終不負所事。故事雖載于本紀，甄其姓多，以錄于此。其他如佐伯男、物部麻呂，仕天武累受官爵，穗積百枝、物部日向，遭執復釋，並不得列于此。若夫紀大人倍執爐之盟，其罪不言可知矣。
　蘇我赤兄，大臣馬子孫，倉麻呂子也。【公卿補任。】齊明帝幸牟婁溫湯，赤兄為留守。會有間皇子謀反，赤兄乃收皇子及其黨，悉誅之。語在有間皇子傳。天智帝二年，拜筑紫率，位大錦上。四年，為左大臣，【日本紀。】時稱藏大臣。【公卿補任。】是歲，帝疾大漸，赤兄及右大臣中臣金、御史大夫蘇我果安、巨勢人、紀大人，侍皇太子。皇太子手執香爐起盟，赤兄等同盟。天武帝即位，以罪處流。【日本紀。】
　中臣金，可多能連孫，糠手子連子也。【系圖。】天智帝三年，班幣諸神，時金宣祝詞。四年正月，宣神事。是月，拜右大臣。十一月，與左大臣蘇我赤兄等，盟于西殿。壬申之亂，帝大友崩于山前。天武帝殺金於淺井田根，其子配流。【日本紀。】
　蘇我果安，天智帝四年，為御史大夫。壬申之亂，奉詔與山部王、巨勢人，將兵數萬，軍于犬上川，將襲不破。既而與人相謀，殺山部王。軍亂不進，果安自犬上還，自剄。天武帝即位，流其子。【日本紀。】
　巨勢人，【人或作比等。】父大海，推古朝為小德。【續日本紀。】人，天智朝為大錦下。四年，任御史大夫。【續日本紀為中納言大雲，未詳。】壬申之亂，與蘇我果安謀軍，軍犬上川。及帝大友崩，與子孫共被流。【日本紀。】
　子奈氐麻呂，聖武、孝謙二朝，累官民部卿、春宮大夫、參議、左大辨。天平中，賜金牙飾、斑竹杖。累遷神祇伯、中納言、兼北陸山陰兩道鎮撫使，為大納主，敘從二位。天平勝寶五年，薨。【續日本紀。】
　書藥、忍坂大麻呂，壬申之亂，與韋那磐鍬奉詔徵兵東國，比至不破，為伏兵所執。磐鍬逃歸。【日本紀。】
　穗積百足，壬申之亂，奉詔赴倭京徵兵。與留守司高坂王營于飛鳥寺西，為大伴吹負所誘殺。【日本紀。】
　樟磐手，壬申之亂，奉詔往吉備徵兵。手殺國司當摩廣島。【日本紀。】不知其所終。
　田邊小隅，壬申之亂，將兵越鹿深山，卷幟息皷至倉歷，定軍號以別敵兵。眾皆銜枚，夜半斫營，事出不意。營將田中足麻呂不知所為，眾悉亂走。足麻呂獨知軍號，以故僅免。小隅又進襲莿荻野營，為多品治所邀擊而敗走。【日本紀。】不知所終。
　境部藥、秦友足，壬申之亂、將兵與村國男依戰。兵敗而死。【日本紀。】
　壹岐韓國，壬申之亂，將兵與坂本財戰于衛我川，破之，進戰于葦池，為大伴吹負所敗。【日本紀。】不知所終。
　犬養五十君、谷鹽手，壬申之亂，將兵與村國男依戰于粟津。兵敗而死。【日本紀。】
　廬井鯨，壬申之亂，隸犬養五十君，將兵擊大伴吹負營。不利，敗走。【日本紀。】不知所終。
　社戶大口、土師千島，壬申之亂，與村國男依戰于安河上而敗。並被執。【日本紀。】
　智尊，壬申之亂，將兵為帝先鋒，大戰于瀨田。兵敗死之。【日本紀。】
　天武稱兵，其跡不可掩。毀信效逆，恃疆陵弱，遵養時晦，惟有慙德。而猛將謀臣，雲集影從。大件吹負至黃文大伴三十五人，際會風雲，樹立殊勳，率皆識時達變之士也。生登榮顯，死受賻贈。朝廷醻功之典，亦可謂優優矣。置使菟、出雲狛、膽香瓦安倍等，舊史不記卒年，弔賻贈位亦無聞也。如其事跡，既載諸本紀，故不揭于此。
　大伴吹負，咋之子也。【續日本紀。○日本紀天武紀曰：「大伴連男吹負卒，以壬申歲之功，贈大錦中位。」續日本紀曰：「咋子連子甑大錦中小吹負。」蓋吹負、男吹負元非二人，而間有男字者，當時之稱也。今定為一人。】慷慨有大志，欲匡濟艱，立名當世。及天武帝潛居吉野，察時有變，稱疾居于倭，然知帝終踐天位。帝入東國，吹負留而不從，結親族豪傑，得數十人。時留守司高坂王，及興兵使者穗積百足，營于飛鳥寺西。吹負密與留守司坂上熊毛謀，召漢直等戒曰：「我詐稱高市皇子，率兵出飛鳥寺北，臨高坂王營。汝等為內應。」因治兵百濟家，先使秦熊過而呼曰：「高市皇子自不破至，從兵甚眾。」營兵聞之逃走。吹負率數十騎來，與熊毛及諸漢直等連和，營兵悉歸附。時百足自小懇田兵庫，輔器仗于近江。吹負以高市皇子命召百足。百足至飛鳥寺，吹負執而斬之。遂諭高坂王、稚狹王從軍。又執穗積五百枝、物部日向，既而釋置軍中。遣大伴安麻呂、坂上老、佐昧少麻呂於不破奏之。天武帝大喜，拜吹負為將軍。於是，三輪高市麻呂、賀茂蝦夷等諸豪傑多來附，吹負選其英俊為別將軍監，將襲近江。乃赴乃樂，此至稗田，有人傳近江軍自河內至。吹負分遣坂本財、長尾真墨、倉墻麻呂、民小鮪、谷根麻呂于龍田，佐味少麻呂于大坂，賀茂蝦夷于石手道，兵各數百。吹負自屯乃樂山。荒田尾赤麻呂謂曰：「古京是根本之地，不可不守也。」吹負即遣赤麻呂、忌部子人於古京。赤麻呂等毀橋為盾，列街衢而禦守。明日，吹負與大野果安戰于乃樂山，敗績，僅以身免。果安追至八口，見街衢列板，知其有備，引兵而還。數日，吹負至墨坂。會置始菟率千餘騎來援。因合其軍，還屯金綱井，招聚散卒。聞帝大友兵自大坂至，提兵西至當麻，與壹岐韓國戰于葦池。麾下有壯士來目，揮刀急馳衝陣。騎兵繼進，大破之，斬獲甚多。吹負下令曰：「舉兵之本意，非殺百姓。惟誅元凶，勿妄殺矣。」韓國棄軍而逃。吹負令來目射之，不中。收兵還營，東軍多至。吹負分兵上、中、下三道，身自中道。帝大友將犬養五十君，遣別將廬井鯨，率精兵二百，衝吹負軍。麾下兵寡不能拒，唯大井寺奴德麻呂等五人為先鋒，俱進連射。鯨軍不能進。三輪高市麻呂，置始菟，進自上道，戰于箸陵，大破帝大友軍，乘勝斷鯨軍後。鯨前後受敵，士卒狼狽，軍大亂。鯨單騎逃走，馬陷水田，不能復前。吹負召甲斐壯士，指示曰：「騎白馬者鯨也。宜急追射！」追兵既及，鯨急策馬得脫。倭地悉定，吹負進經大坂至難波。諸將亦自三道並進至山前，屯于河南。吹負留難波小郡，令西國諸司獻官鑰、驛鈴、傳印。天武帝之得天下也，吹負功居多。十一年，卒。贈大錦中。