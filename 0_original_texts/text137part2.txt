小野好古，大宰大貳葛絃子也。【公卿補任。】資性勇武。【大槐祕抄。】延喜、延長間，歷讚岐權掾、春宮權少進、右京亮、大藏少輔、中宮大進、右衛門權佐。承平中，聽昇殿，敘從五位上，歷兼備前權介、中宮權亮，任右近衛少將。天慶初，敘正五位下，兼近江權介。【公卿補任。】及藤原純友反，為山陽道追捕使，【日本紀略、扶桑略紀。】兼南海道。【日本紀略、外記日記。】太宰權少貳源經基、右衛門尉藤原慶幸、右衛門志大藏春實等隸焉。造戰艦二百餘艘，直赴伊豫。先是，賊為讚岐介藤原國風打敗，走入太宰府，劫掠管內。【扶桑略記。】好古驛奏其狀。【日本紀略。】於是好古分兵二道，自率精銳由陸路，慶幸、春實由海路，會筑前博多津。賊列陣待，戰數合。春實袒被髮執短兵，大呼衝陣，斬獲頗多。賊退去，更乘船逆戰。官軍乘勝奪船，放火揮之，賊大敗。殺傷數百人，溺死者甚多，獲戰艦八百餘。純友單舸走免，尋亦就擒。餘黨悉平。【扶桑略記。】遙授從四位下。【公卿補任。】尋班師。【日本紀略。】任左中辨， 兼備前、山城守。為太宰大貳，未赴任。天曆初，任參議，兼讚岐、備中權守。天德中，累進正四位下，兼彈正大弼、左大辨，再任大宰大貳。應和二年，敘從三位。康保四年，致仕。安和元年，薨。年八十五。【公卿補任。】
　紀淑人，中納言長谷雄次子。【紀氏系圖、古今和歌集目錄。】延喜、延長兼，歷藏人、左近衛將監、右兵衛佐、左衛門權佐。承平中，為河內守。【古今和歌集目錄。】累進從四位下。【紀氏系圖。】六年，南海賊起，聚黨數千人，乘船千餘艘，橫行海中，鈔掠商舶。【扶桑略紀。】敕以淑人為伊豫守，【日本紀略、古今和歌集目錄。○扶桑略記為伊豫大介。】追捕海寇。賊徒聞其寬恕，望風歸欵。魁帥小野氏彥、紀秋茂津、時成等三十餘人，率眾二千五百餘人來降。淑人給衣糧、班田疇，歸就農耕，海表晏然。【扶桑略紀、日本紀略。】天慶初，藤原純友將反，淑人累教諭之。純友不聽，遂反見誅。【外記日記。】六年，遷為丹波守。天曆初，任河內守，尋卒。【古今和歌集目錄、作者部類。】
　源經基，貞純親王長子也。親王，清和帝第六皇子，以故世稱經基為六孫王。後賜姓源朝臣。有武略，便弓馬，善和歌。【尊卑分脈。】承平中，為武藏介。【日本紀略、將門記。】豫知平將門著異謀，【日本紀略、今昔物語。】密至京師奏之。朝廷疑不納。無幾，將門果反。【今昔物語。】於是嘉賞，授從五位下。【日本紀略。】從藤原忠文討將門，【扶桑略記、古事談。】途聞將門伏誅而還。【十訓抄。】尋任太宰權少貳，【扶桑略記、外記日記。○尊卑分脈為大貳，誤。】為追捕凶賊使。【外記日記。】從小野好古討藤原純友。【扶桑略記、外記日記。】及好古班師，特令經基搜餘黨。時純友股肱佐伯是行、桑原生行未伏誅，尚聚殘黨，侵掠西邊。官軍與是行戰，于日向破之。藤原貞包擒是行。既而生行寇海部郡，經基自率兵接戰數合，遂破之，生獲生行，又獲馬船及器械雜具。生行病創死于獄，乃斬首，併是行傳之京師。賊黨悉平。【外記日記。】前後歷式部丞、左衛門權佐、內藏頭、兵部少輔、筑前、信濃、美濃、但馬、伊豫、武藏等守、鎮守府將軍。【尊卑分脈。】天曆中，為上野介，【○上野，一作上總。】進正五位下。【作者部類、佐竹系圖。○尊卑分脈作正四位上。】應和元年，卒，年四十五。【尊卑分脈。○本書或作四十一。足利系圖、山縣系圖作天德二年卒，誤。】有八子，長滿仲，自有傳。次滿政。【○日本紀略、藤原道長記作滿正。】次滿季，治部丞、兵庫助、武藏守。次滿實，陸奧、下野掾。次滿快，左衛門尉、相糢介、下野守。次滿生，上總掾。次滿重，出羽介。次滿賴，下野守、上野掾。經基之後，繁衍於東國，最為豪族。【尊卑分脈。】
　源滿政。滿政，稱八島大夫，或稱村岡大夫。【尊卑分脈。】有武略，與滿仲齊名。【續往生傳。】家有名馬，曰翡翠，【法成寺攝政記、源平盛衰記。】獻之朝。【法成寺攝政記。】正曆中，都下多盜。敕滿政及姪賴親、平維時等索之。【日本紀略。姪據尊卑分脈。】歷兵部丞、治部少輔、陸奧、伊豫、武藏等守，為檢非違使，任鎮守府將軍。子忠重、忠隆、忠國。忠重，從四位下刑部權大輔。忠重孫重宗，佐渡守，與源義家戰於美濃敗死。重宗子重實仕鳥羽上皇，與弟重時及源光信等稱四天王。重實姪重國，姪孫重知、重季等皆死。承久難，重實子重遠為而重宗養子，娶義家女。及重宗敢徙尾張，曾孫山田重忠自有傳。重遠弟重成為式部丞，保元之難，從源義朝勤王。【尊卑分脈。】平治之亂，代義朝而死。【平治物語。】重成弟重定捕獲源為朝，以功為筑後守。忠隆為駿河守。子齊賴，【尊卑分脈。】為藏人。天喜中，盜入禁中，挺刃逼御座。齊賴捕獲之，以功為檢非違使。【扶桑略記、百鍊抄。】尋從源賴義討安倍賴時。【尊卑分脈。】賴義以出羽守源兼長不勝任，奏罷之，薦齊賴代之。【陸奧話祭。】後為出雲守。【尊卑分脈。】
　平貞盛，葛原親王玄孫也。父國香，鎮守府將軍、常陸大掾。貞盛因稱常平太。【平氏系圖。○按源平盛衰記，作上平太，誤。】承平中，國香為姪將門所殺。【平氏系圖、將門記。○神皇正統記云，為將門所攻，自殺。】貞盛時為左馬允，在京聞父死，欲報其仇，【今昔物語。】棄官東歸，為常陸大掾。【今昔物語、將門記。】貞盛以力不敵，隱忍未發。【今昔物語。】叔父下總介良兼，素與將門有隙，諭貞盛曰：「親族多為將門所殺，資財為其掠奪，而今反欲事之乎？盍與我戳力復讎。」貞盛遂從良兼。與將門戰不利，貞盛以為：「久居賊地，恐陷同惡之罪，不如稟朝命聲罪討之。」天慶元年，潛取山道赴京師。將門聞之，率輕騎，追及信濃。貞盛苦戰大敗，僅以身脫。器械資糧，盡為所奪，單騎入京師。既而朝廷給官符於貞盛，到常陸，推問將門罪。【將門記。】將門聞貞盛至，欲迎擊乏。貞盛潛匿不出。將門駐軍數日，不知貞盛等所在，因散還其眾，率千許人出下野。【今昔物語、將門記。】貞盛聞之，與下野押領使藤原秀鄉，發兵四千餘人急擊之。將門敗走，保下總幸島。貞盛等乘勝逐北，縱火燒營。將門逆戰，貞盛等奮勇力戰，又破之，親射殺將門，賊黨悉平。【○參取扶桑略記、今昔物語、將門記。】以功敘從五位上，【扶桑略記、今昔物語。○日本紀略作從五位下，將門記正五位上，神皇正統記正五位下。】授右馬助，【扶桑略記、今昔物語、古事談。】任鎮守府將軍。【日本紀略、平氏系圖。】天祿、天延間，歷丹波、陸奧守，【類聚符宣抄。】敘從四位下。【印本尊卑分脈、平氏系圖。】初貞盛在京師，嘗諳氏部卿敦實親王，時將門亦候親王而去，從者五六人。貞盛遇諸門，入謂親王曰：「恨手下無兵。今不能殺將門，它日為天下患者必彼夫也！」後果如其言。【古事談。】
　子維敘、維將、維敏、維衡。維敘，任右衛門尉，歷上野、常陸、陸奧權守。維將，常陸介、筑前、肥後等守。維敏，上野、常陸介、陸奧守。【平氏系圖。】維衡驍勇絕倫，與平致賴、源賴信、藤原保昌齊名。【續往生傳、十訓抄。】歷上野、常陸介、伊勢、陸奧、出羽、伊豆、下野、佐渡等守。【平氏系圖。】維衡居伊勢，【小右記。】子孫因家焉。世稱伊勢平氏。【平家物語、源平盛衰記。】
　藤原秀鄉，左大臣魚名之後也。祖豐澤，為下野守。父村雄，下野權大掾。【帝王編年記、尊卑分脈。】秀鄉稱田原藤太，【帝王編年記。○源平盛衰記作俵藤太。】驍武有籌略。【源平盛衰記。】延喜末，犯罪配流。後為下野掾、【日本紀略。】押領使，【扶桑略記、今昔物語。】敘六位。【百鍊抄。】天慶中，平將門反，陷關東諸國，凶焰甚熾。【扶桑略記、古事談。】秀鄉賜應之，造其營通謁。將門聞其至喜甚。時方梳髮，不及結束，急戴帽出迎。秀鄉以為：「彼今舉大事，而舉措輕佻如此，誅之易易耳。」【東鑑治承四年。○源平盛衰記云，秀鄉將應將門，抵門通謁。秀鄉大兵彊，勇名振東國。將門聞之驚喜，散髮迎接，喋喋款語。秀鄉以為輕率無人君之度，大失望。既而將門設酒饌饗之。方對食，食污其袴，類以手揮之。秀鄉益鄙之，遂絕將門。今從本書。】遂與平貞盛協規同力，攻將門破之，謀畫居多。【今昔物語、將門記、源平盛衰記。】將門中箭墬馬，秀鄉進斬其首。【扶桑略記、古事談。】以功特授從四位下，【日本紀略、扶桑略記、百鍊抄。○神皇正統記作正四位下，恐誤。】賜功田子孫世傳，任下野、武藏兩國守，【扶桑略記、古事談。】拜鎮守府將軍。【尊卑分脈、梅松論。】子千時，鎮守府將軍。千晴，【晴字據日本紀略。○本書晴作春。】相模介。【尊卑分脈。○日本紀略作權介。】安和中，與橘繁延、僧蓮茂坐謀廢立，子久賴下獄，千晴流于隱岐，數年召還。【日本紀略。○尊卑分脈為千時事，誤。】千常，鎮守府將軍，後三世皆襲其職，【尊卑分脈。】世稱五代將軍，以為榮。【梅松論、結城文書。】子孫繁衍，為關東雄豪。【尊卑分脈。】
　藤原為憲，右大臣是公之裔也。父維幾，常陸介、讚岐守。【尊卑分脈、天野系圖、工藤二階堂系圖。】天慶初，為憲從父在常陸。平將門之叛，來圍國廳，府中騷動。為憲率國兵三千拒之，不克而逃。後與平貞盛、藤原秀鄉戳力討將門，頗有功，維幾因得不解官。【將門記。○參取伏桑略記、帝王編年記。】為憲任遠江權守，為木工助，授從五位下，稱工藤大夫。子孫繁衍于駿河、遠江、伊豆等之地。【尊卑分脈、工藤二階堂系圖、相良系圖。】