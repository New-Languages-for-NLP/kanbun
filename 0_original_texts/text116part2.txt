大伴古麻呂，勝寶元年，為左少辨。二年，為遣唐副使。六年，歸自唐，奏曰：「天寶十二載元會，唐主居含元殿，受賀。是日，以臣等列西畔第二吐蕃下，新羅使列東畔第一大食國上。臣爭曰：『新羅朝貢于日本久矣，而今反列東畔上，義所不當。』於是，其將軍吳懷實見臣顏色，即引新羅使，就吐蕃下，臣等列大食國上。」是年，轉左大辨，至正四位下。寶字初，兼陸奧鎮守將軍按察使。橘奈良麻謀廢立，古麻呂黨之，事露鞫問杖死。【續日本紀。】
　初古麻呂等如唐日，有肥前松浦郡人川部酒麻呂，為第四船柁師。及歸，船尾失火，煙焰覆艫而非，眾皆惶遽。酒麻呂迴柁轉舟，手爛不動，因撲滅之。以功授十階，補本郡員外主帳。寶龜中，進外從五位下。【續日本紀。】古麻呂子繼人。【公卿補任。】
　大伴繼人。繼人，寶龜六年，為遣唐判官。八年，如唐。九年，還，惡風破船，舳艫兩斷。繼人與麻前遣唐大使藤原清河女喜娘等四十一人，乘其舳，著肥後天草郡。主神津守國麻呂與遣唐判官等五十六人，乘艫著薩摩甑島郡。繼人奏言：「去年六月，四船同浮海。七月，泊唐國楊州海稜縣。八月，至揚州大都督府。十月，發途。今年正月，至長安。唐主遣內使趙寶英迎接，安置外館。三月，召對奏事。四月，辭見。其使人楊光耀監送至楊州發遣。乃領留學生，發長安。又差趙寶英，齎國信來，以結鄰好。六月至，維楊。九月，發楊子江口，至蘇州常熟縣候風。十一月五日，得便風。第一、第二船同發。八月初，更風浪破棚良，潮水滿船，蓋板舉流，副使小野石根等三十八人、唐使趙寶英等十五人，同時溺死，唯臣一人潛行，著舳檻角，生理絕路。十一日五更，檣倒船底，斷為兩段．舳艫分裂。四十餘人，累居方丈之舳。舉舳欲沒，截纜抱柁，得少浮出。裸身懸坐，水穀不入口，已經六日。十三日亥時，漂著肥後天草郡西仲島。臣之再生，叡造所救，不任歡幸之至，謹以聞。」入京師，進從五位下，為能登守，改伯耆守。延曆中，補左少辨。【續日本紀。】皇太子以佐伯今毛人為參議，中納言藤原種繼奏罷之。大子恚請殺種繼，不得。【水鏡。】帝幸平城，太子留守，使繼人及大伴竹良殺種繼。帝怒，廢太子。繼人竹良以首惡誅。【續日本紀。】事詳種繼傳。
　繼人子國通，坐父事流佐渡。有文才，國宰郡吏，就問所疑。國中文案，皆出其手。遇赦入京師。弘仁中，歷陸奧權介、伊勢介、宮內民部少輔。十四年，授從四位下，補右中辨，拜參議，兼右大辨。【公卿補任。】以觸諱，改姓伴宿禰。【日本紀略。】天長中，歷兼勘解由長官、陸奧出羽按察使、相模武葳守，至從四位上。五年，卒，年六十一。【公卿補任。】子善男，自有傳。
　膳大丘，勝寶四年，隨遣唐使如唐。歸，為大學助教。景雲中上言：「臣前如唐，問先聖之遺風，覽膠庠之餘烈。國子監有兩門，題曰：『文宣王廟。』山有國子學生程賢，語臣曰：『今主上大崇儒範，追尊為王。鳳德之徵，于今至矣。』皇朝准舊典，猶稱前號，誠恐乖崇德之情，失致敬之理。大丘庸闇，聞斯行諸，敢陳管見，以請明斷。」於是敕稱孔子為文宣玉。寶龜中，至外從五位下，為大學博士，兼豐後介。【續日本紀。】
　平群廣成，敘正六位上。天平五年，隨遣唐使多治比廣成如唐。六年，將歸，發蘇州，遭風飄至崑崙國。【○按曲江集玄宗敕書，為林邑國。】遇賊寇剽，及觸瘴死者一百餘人，唯廣成等四人，僅得免。崑崙王給糧，處之惡地。明年，欽州熟崑崙至，偷載廣成，以歸于唐。遇留學生阿倍仲麻呂。仲麻呂請唐主，令取路渤海而歸。玄宗許之，乃給船糧。十年，發登州，至渤海。王欽茂厚待之，期來春護送。會欽茂遺其臣胥要德等來聘，廣成苦請與歸。入海，又遭風，胥要德等溺死。廣成率餘眾，得至出羽。其在唐，朝廷憫久努異域，遙授外從五位下。及歸，敘正五位上。尋為刑部大輔、東山道巡察使，改式部大輔，兼攝津大夫。勝寶初，敘從四位上，武藏守。五年，卒。【續日本紀。】
　高元度，不詳世系。初遣唐大使藤原清河留唐不歸，寶字三年命元度為迎遣唐大使使，授外從五位下，與渤海使同發。元度從渤海賀正使楊方度等往唐，遙授元度能登守。肅宗許還清河，使元度先還，賜甲冑一具、戍刀一口、槍一竿、矢二隻曰：「屬祿山亂，多失兵器，今欲以牛角資造弓。聞日本多牛，卿歸求牛角，託使以進。」命其中謁者謝時和，護出蘇州，與剌史李岵，議造船一艘，長八丈，差押水手官越州浦陽府折衝賞紫金魚袋沈惟岳等九人，水手浦陽府別將賜綠陸張什等三十人，送至太宰典朝廷遣，從五位上上毛野廣濱、外從五位下廣田小妹等於安藝，造船送唐使。敕東海、東山、北陸、山陰、山陽、南海諸道：「貢牛角七千八百隻。」以遺于唐。元度入京師，進從五位上，為參河守，又為左平準令，後坐事而流。【續日本紀。】
　內藏全成，寶字中，為迎遣唐大使判官，至渤海。其王大欽茂，議使高元度等十一人赴唐。令全成等歸朝奏事。遭風漂著對馬，既而入京師。寶龜中，補大外記，兼越後介，改敕旨少輔。天應元年，為征東副使，征蝦夷。以功進正五位上，授勳五等，為陸奧守，兼鎮守副將軍。延曆中，歷大藏大輔、內藏頭、讚岐守，至從四位下。【續日本紀。】
　清海惟岳，唐人也。本姓沈，越州浦陽府折衝賞紫金魚袋。寶字中，高元度自唐歸，唐以惟岳為押水手官，護送元度，至太宰府。敕遣參議藤原真先，饗賜惟岳等。太宰府上言：「唐副使紀喬容已下三十八人，共言：『大使沈惟岳贓汙己露，不足率下。 副使紀喬容，司兵晏子欽，堪充押領。伏請進止。』府官商量，所言有實。」詔報曰：「大使、副使，並唐中謁者謝時和。與蘇州刺史所量定，不可改張。」將發，風波不順，敕府依例供給。高麗使王新福來告「廣平王攝政，史朝義聲帝。鄧州襄楊已屬史家，李家唯有蘇州，道路未通。」敕太宰府：「安置惟岳等。」並賜時服。惟岳遂留而不還。授從六位上。寶龜中，至從五位下，賜今姓，編附左京。延曆中，為美作權掾。【續日本紀。】