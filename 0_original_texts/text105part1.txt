【後嵯峨】六女
　綜子內親王，藤原中宮所生也。【歷代皇紀、貴女鈔。】為安嘉門院所子養。【百鍊鈔。】寶治元年，為內親王。【百鍊鈔、女院小傳、後宮略傳。】尋敘一品。【皇胤紹運錄。】弘長三年，準三宮，【歷代皇紀、女院小傳、後宮略傳。】進號月華門院。【貴女鈔、女院小傳、後宮略傳。】與左近衛中將源彥仁、藤原基顯姦。文永六年三月，暴薨。【增鏡。○一代要記作二月，後宮略傳六月。】年二十三。【歷代皇紀、女院小傳。】
　悅子內親王，宮人藤原氏所生也。【皇胤紹運錄。】弘安七年，為內親王，準三宮，【女院小傳、後宮略傳。】進號延政門院。【貴女鈔、女院小傳、後宮略傳。】八年，為尼，【歷代皇紀、女院小傳。】法名遍照覺。【女院小傳、後宮略傳。】元弘二年二月，薨。年七十四。【歷代皇紀、女院小傳。】
　懌子內親王，掌侍藤原氏所生也。【歷代皇紀、後宮略傳、女院小傳。】正應二年，為內親王，準三宮，進號五條院。【女院小傳、後宮略傳。○貴女鈔為三年事。】永仁二年十一月，薨。【女院小傳、園太曆真和二年。】年三十三。【女院小傳。】嘗與龜山帝私生一女。【一代要記、增鏡。】
　愷子內親王，更衣藤原氏所生也。【皇胤系圖、增鏡。】弘長二年，為伊勢齋。【齋宮記、類聚大補任。】文永元年，赴伊勢。【類聚大補任。】四年，準三宮。及帝崩，罷職。十一年，歸京師、居于衣笠。容貌姝艷，光彩射人。龜山帝嘗私焉。又與左大臣藤原師忠、權大納言藤原實兼通。【增鏡。】弘安七年二月，薨。【增鏡、歷代皇紀。】年三十六。【歷代皇紀。】
　皇女某，懌子內親王母妹也。為內親王，稱柳殿。【皇胤紹運錄。】
　皇女某，帝與體子內親王私所生也。【增鏡。○按皇胤紹運錄及諸書，不載長幼倫次。無所考。】以母貴故，特被鍾愛。容色絕世。帝嘗曰：「外國或求美人畫，當圖此兒以贈耳。」後居其乳母夫權中納言藤原隆行家，與隆行子參議隆康通，有身。弘安四年，以產薨。【增鏡。權中納言據公卿補任。】
【後深草】五女
　姈子內親王，藤原中宮所生也。【一代要記、歷代皇紀、女院小傳。】為後宇多皇后。【歷代皇紀。】
　久子內親王，宮人藤原愔子所生也。【歷代皇紀。】克修女德。【園太曆。】正應四年，為內親王。【女院小傳、後宮略傳。】永仁二年，準三宮，【歷代皇紀、後宮略傳。○女院小傳作正應四年。】進號永陽門院。【帝王編年記、女院小傳、後宮略傳、貴女鈔。】嘉元二年，為尼，【歷代皇紀、女院小傳】法名真如智，【皇胤紹運錄，女院小傳。】後改真性智。【女院小傳。】正平元年四月，薨於嵯峨野官尼寺。年七十五。【園太曆。○歷代皇紀、女院小傳作七十四。今據一書永仁二年年二十三之文，從本書說。】
　媖子內親王，【一代要記、帝王編年記、貴女鈔、皇胤紹運錄。○後宮略傳、院號定部類記作姨子。】準三宮藤原氏所生也。【一代要記、皇胤紹運錄、尊卑分脈。】永仁二年，為內親王，準三宮。【女院小傳。】乾元元年，進號陽德門院。【歷代皇紀、貴女鈔、後宮略傳。】德治元年，為尼，【歷代皇紀、女院小傳、後宮略傳。】法名圓覺智。正平七年八月，薨。【女院小傳。】年六十五。【據歷代皇紀、女院小傳為尼年十九之文書之。】
　永子內親王，宮人藤原房子所生也。【歷代皇紀。】正應四年，為內親王。【女院小傳、後宮略傳。】永仁五年，準三宮。【女院小傳。○後宮略傳為正應四年，歷代皇紀延慶二年。】延慶二年，進號章善門院。【貴女鈔、女院小傳、後宮略傳。】正和五年，為尼，法名真性寂。延元三年三月，薨。【歷代皇紀、女院小傳。】
　貴子內親王，姈子內親王母妹也。【皇胤紹運錄。】
【龜山】十二女
　喜子內親王，典侍藤原雅子所生也。【歷代皇紀、女院小傳、後宮略傳。○一代要記作壽子，誤。】永仁元年，為內親王。【女院小傳。】四年，準三宮。【歷代皇紀、女院小傳、後宮略傳。】進號昭慶門院。【貴女鈔、女院小傳、後宮略傳。】德治元年，為尼，【歷代皇紀、女院小傳。】法名清淨源。【皇胤紹運錄、女院小傳。】正中元年三月，薨。【歷代皇紀、女院小傳。○園太曆真和二年為十一月。】年五十二。【女院小傳。○歷代皇紀作五十五。今據本書出家年三十四之文。】帝舒愛門院，賜離宮於大井川上為第，資給甚厚。世稱川端殿女院，【增鏡。】又土御門女院。【帝王編年記。】
　睍子內親王，藤原皇后所生也。【皇胤紹運錄。】
　理子內親王，【○一代要記作班子。】從二位藤原禖子所生也。【皇胤系圖。】為大宮院所鞠養。【增鏡。】
　皇女某，京極院雜仕貫川所生也。【增鏡、一代要記。】鞠於帝乳母按察二位局家，【增鏡。】下嫁關白家基。【增鏡、皇胤紹運錄。】及家基薨，為尼，法名遍昭覺。【皇胤紹運錄。】元德元年，薨。【增鏡。】
　皇女某，典侍藤原氏所生也。下嫁攝政師教。【皇胤紹運錄、增鏡。】
　皇女某，帝與懌子內親王私所生也。為按察二位局所鞠。幼警慧。人問其母氏，曰：「是不可道。」【增鏡。○按長幼無所考，故姑書于此。】
　餘六女，失其名及母氏。【皇胤紹運錄。○按本書及諸門跡譜云，帝女與後醍醐帝通，生僧恒性，而不書其名稱。今無所考。】
