【龜山天皇】
　龜山藤原皇后，諱佶子。左大臣實雄長女也。【○一代要記佶作姞子，歷代皇紀作嬉。】文應元年十月，為女御代。【女院小傳、尊卑分脈。】十二月，敘從三位。【女院小傳、後宮略傳。】入宮，大宮院養為子。【後宮略傳。】為女御，年十六。【增鏡、女院小傳、一代要記、五代帝王物語。】有容姿，帝寵之。【增鏡。】弘長元年二月，立為中宮。【女院小傳。】八月，改曰皇后。【仲資王記。】生知仁親王、【尊卑分脈。】後宇多帝、【女院小傳、後宮略傳、尊卑分脈、園太曆、增鏡。】睍子內親王。【皇胤系圖。】文永九年八月，崩，年二十八。稱京極院。【女院小傳、後宮略傳、紹運要略、歷代皇紀、紹號雜記。】遺言葬於山科。【後宮略傳。】
　藤原中宮，諱瑄子。太政大臣公相女他。【貴女抄、一代要記、歷代皇紀。○瑄子據仲資王記。○本書作嬉子。】大宮院子養之。【增鏡、五代帝王物語。】弘長元年四月，敘從三位。【女院小傳、後宮略傳。】六月，為女御，【仲資王記、女院小傳、後宮略傳、五代帝王物語。】年九歲。【一代要記、增鏡。】八月，立為中宮。【仲資王記、女院小傳、一代要記。】無寵。及喪父，出居外舍，不復進御。【增鏡。】文永五年十二月，號曰今出川院。【女院小傳、後宮略傳、紹運要略、歷代皇紀、諡號雜記。】弘安六年八月，為尼，法名佛性覺。【竹林院左相府記、女院小傳、後宮略傳。】文保二年四月，薨，年六十七。【女院小傳、歷代皇紀。】
　女御藤原位子，關白基平女也。帝禪位後入宮。建治元年二月，為女御，敘從三位，準三宮。【女院小傳、後宮略傳。】三月，號曰陽明門院。【女院小傳、後宮略傳、帝王編年記。】生啟仁親王、【增鏡。】繼仁親王。【帝王編年記、增鏡。】後恩寵日衰，進御漸稀。【增鏡。】正應三年四月，為尼，法名覺隆。【女院小傳。】帝薙髮後，居禪林寺殿側。與參議藤原兼嗣及其子某姦，生一女。【增鏡。】永仁四年正 月，薨，年三十五。【女院小傳、歷代皇紀。○園太曆係四月。】
　典侍藤原雅子，從二位雅平女也。【女院小傳、後宮略傳。○典侍據尊卑分脈、增鏡。○諸書或作從三位，今據公卿補任訂之。】敘從三位。【女院小傳、皇胤紹運錄。】稱中納言典侍，【增鏡】又稱高倉局。【一代要記。】生昭慶門院。【皇胤紹運錄、一代要記、帝王編年記。】
　典侍藤原氏，正三位實平女也。【皇胤紹運錄。○典侍據增鏡。】稱大納言典侍，【增鏡】又稱三條局。【皇胤紹運錄、諸門跡譜。】生良助法親王、【增鏡、皇胤紹運錄。○帝王編年記云，良助母藤原公親女。】聖雲法親王、【皇胤紹運錄。】覺雲法親王，【增鏡、帝王編年記。】及一皇女。【皇胤紹運錄。○增鏡曰，母藤原為經女帥典侍。】
　典侍平氏，兵部卿時仲女也。稱帥典侍。【皇胤紹運錄、帝王編年記、諸門跡譜。○增鏡曰，太宰帥中納言藤原為經女。蓋以其父為太宰帥，故稱之。疑為經養平氏為子也。然今無所考。】生順助法親王、【皇胤紹運錄、諸門跡譜。】慈道法親王、【增鏡、皇胤紹運錄。○帝王編年記云，慈道母藤原公親女。】行圓法親王。【皇胤紹運錄。】
　藤原瑛子，太政大臣實兼女也。【增鏡、女院小傳、貴女抄、後宮略傳。○帝王編年記，瑛子作娛子，誤。】正安三年，召而入宮。【歷代皇紀。】三月，敘從三位，準三宮，號昭訓門院。【女院小傳、後宮略傳。】生恒明親王。【皇胤紹運錄、增鏡。】帝崩為尼，【歷代皇紀、女院小傳。】法名真性覺。【○後宮略傳作遍照智，一代要記性作淨。】延元元年六月，薨，【女院小傳。】年六十四。【諸書薨年闕，今據女院小傳嘉元三年為尼年三十三文。】
　藤原禖子，左大臣實雄女，京極院妹也。【皇胤紹運錄、尊卑分脈、增鏡。】初京極院有殊寵，及崩，帝甚悲惜，後宮無當意者。以禖子京極院妹，帝心慕之，密款入宮。【增鏡。】後授從二位。【一代要記、皇胤系圖。】生理子內親王。【皇胤紹運錄、增鏡。】
　藤原壽子，大膳大夫景房女也。【參取皇胤紹運錄、諸門跡譜、一代要記、增鏡。】初侍大宮院，稱讚岐。帝召幸之。景房，太政大臣公相家臣也。帝以讚岐為公相女，敘從二位。又稱京極局。【一代要記、皇胤系圖。】生定良親王。【諸門跡譜。】
　資子，不詳姓氏。敘從三位。生尊珍法親王。【皇胤紹運錄。】
　藤原氏，內大臣公親女也。生性慧法親王。【皇胤紹運錄。】
　藤原氏，權中納言實任女也。生守良親王。【尊卑分脈。○一代要記，守良母為實平女。】
　藤原氏，權中納言雅藤女也。稱民部卿局。生道澄法親王。【皇胤紹運錄。○權中納言據尊卑分脈。】
　藤原氏，權中納言公雄女也。生恒雲法親王。【尊卑分脈、園太曆系圖、諸門跡譜。】
　源氏，左近衛少將宣通女也。【皇胤系圖、一代要記。】侍京極院，稱權大納言局。【尊卑分脈。】生性覺法親王、性融法親王。【皇胤系圖、一代要記。○皇胤紹運錄云，性覺、性融姆左近衛少將通能女。帝王編年記，性覺母通信女。諸門跡譜，性融母通能女。】
　廊御方，僧玄駒女也。【增鏡、帝王編年記。】初為白河院侍女大納言局侍兒，稱下野。帝以假母故，履如北白河殿。見下野，悅之，召入宮，有寵。玄駒，雜戲為業，所謂田樂法者也。以父賤，敕太政大臣通雅子之。【增鏡。】稱廊御方。【皇胤紹運錄、帝王編年記、增鏡。○一代要記為三條局。】生兼良親王。【一代要記、增鏡。】
　督局，不詳姓氏。初侍帝外祖母準三宮藤原貞子。帝幸之，生僧道性。【皇胤系圖。○皇胤紹運錄曰，母準后貞子，誤。】
　貫川，御靈社女巫也。為京極院雜仕。帝在位，履召幸之。【增鏡。】生一皇女。【○參取皇胤系圖、增鏡。】帝早好內，年十三始生子。及長，寵嬖日多，幸御無度，至通異母妹產女子。削髮之初，勉強精修，不復近婦人，行履一如僧。新腸明門院以下廊御方、讚岐二位，或削髮，或出歸家。而帝復敗德，淫縱益甚云。【增鏡。】