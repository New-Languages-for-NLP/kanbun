【伏見天皇】
　伏見藤原中宮，諱鏱子。太政大臣實兼長女也。【一代要記、貴女抄、女院小傳、後宮略傳、尊卑分脈。○長女據小傳。】正應元年四月，敘從三位。【女院記、女院小傳。】六月，入宮。【一代要記、增鏡。】後深草上皇命為子。【增鏡。】尋為女御。八月，立為中宮。【一代要記、女院小傳。】無子。敕以後伏見帝為子。【增鏡、歷代皇紀、帝王編年記、皇胤紹運錄。】永仁六年八月，進號永福門院。【貴女抄、後宮略傳。】正和五年六月，為尼，法名真如源。【歷代皇紀、女院記、女院小傳。○一代要記真作空。】興國三年五月，崩，年七十二。【歷代皇紀、女院小傳、後宮略傳、尊卑分脈。】
　藤原經子，參議經氏女也。【神皇正統記、一代要記、帝王編年記、皇胤紹運錄。】生後伏見帝，準三宮。【神皇正統記、一代要記、歷代皇紀、帝王編年記、皇胤紹運錄。】
　藤原季子，左大臣實雄女，【歷代皇紀、貴女抄、女院小傳、後宮略傳。】而立輝門院異母妹也。帝竊幸之。【增鏡。異母內據歷代皇紀。】永仁五年正月，敘從三位。【女院小傳、後宮略傳。】生花園帝、【神皇正統記、增鏡、女院小傳。】寬性法親王、【皇胤紹運錄、仁和寺御傳、諸門跡譜。】朔平門院、延明門院。【皇胤紹運錄、歷代皇紀、女院小傳。】及帝崩，出家為尼，法名圓常覺。【女院小傳。】嘉曆元年二月，準三宮。【歷代皇紀、女院小傳。】進號顯親門院。【增鏡、貴女抄、女院小傳。】延元元年二月，薨，年七十二。【歷代皇紀、女院小傳。】
　藤原氏，權大納言實明長女，而宣北門院異母姊也。侍德陽門院，稱三條局。【園太曆系圖、尊卑分脈。】又稱東御方。【歷代皇紀、女院小傳、皇胤紹運錄。】敘從三位。【尊卑分脈。】得幸，生道熙法親王、【皇胤紹運錄、園太曆系圖。○尊卑分脈云，生尊實法親王。然其以寬胤尊實為帝之子者皆誤，故不取。】進子內親王。【○皇胤紹運錄諸本，為後伏見皇女。今據一代要記、園太曆等諸書，定為伏見皇女，說載皇女傳。】後伏見帝亦私焉，生長助法親王、【皇胤紹運錄、諸門跡譜、園太曆。】寬胤法親王、承胤法親王、亮性法親王、【皇胤紹運錄。】章德門院。【皇胤紹運錄、歷代皇紀、女院小傳、後宮略傳。】後出嫁左大臣藤原公賢。【園太曆系圖。】
　藤原英子，權中納言公宗女也。敘從三位。生章義門院。【園太曆系圖、女院小傳、後宮略傳、尊卑分脈。】
　掌侍某氏，俊衡女也。【○俊衡失姓及官。】稱播磨內侍，生尊彥親王。【皇胤紹運錄、諸門跡譜。】
　源氏，參議具氏女也。稱權大納言局。生吉永親王。【皇胤紹運錄、諸門跡譜。】
　藤原氏，參議茂通女也。稱春日局。生尊熙法親王。【皇胤紹運錄。】
　治部卿局，法印任快女也。又稱春日局。生慧助法親王。【皇胤紹運錄、諸門跡譜。○春日局據紹運錄。】
　西御方，不詳姓氏。侍廣義門院。得幸，生聖珍法親王。【皇胤紹運錄。】
