藤原俊綱，其母方娠，出嫁讚岐守橘俊遠，故胃姓橘氏。後賴通收為子，時人見俊網著直衣，呼曰橘直衣。俗謂革易曰直，蓋謂俊綱改姓也。任尾張守、修理大夫。居伏見里，稱伏見修理大夫。家甚富饒，而居宅多勝，一時歌人會集吟詠，率無虛日。嘗侍白河帝，帝問近京勝境。俊綱對曰：「石田第一。」又問其次。曰：「高陽院。」帝曰：「然則鳥羽第三乎？」曰：「如夫鳥羽宮地，眺望不甚奇絕。唯以官家所創，世人徒艷稱焉爾。如論第三，則其臣之伏見乎。」時人稱其真率。【今鏡。】嘉保元年，卒，年六十七。【中右記。】
　藤原賴宗，小字巖君。【大鏡、一代要記。】工和歌，時論與貫之、兼盛相配。【今鏡。】少累陟清顯。治安元年，任權大納言。【公卿補任。】長久末，右近衛大將闕，賴宗謂：「已當補之。」而姪通房超拜。賴宗大失望，杜門不朝。無幾，通房薨，賴宗為右近衛大將。【榮華物語。】永承二年，拜內大臣。康平元年，敘從一位，【公卿補任、尊卑分脈。】聽輦車入宮門。【公卿補任。】三年，轉右大臣。治曆元年，薨，年七十三。【公卿補任、尊卑分脈。】稱堀河右大臣。【尊卑分脈。】子兼賴，正二位權中納言。【公卿補任。】兼賴弟俊家。
　藤原俊家。長元中，補藏人頭，坐殿上淵醉使人毆藤原經輔，削籍。【○古事談曰，寬德二年，有殿上淵醉，頭中將俊家就席氣洩，滿坐掩口。俊家乃嚙柑子以亂眾耳。藤原經輔耳語傍人曰：「柑子反不鳴。」眾皆失笑。俊嘉愧忿，引笏毆經輔，因坐不敬削籍。按俊家此時既為從二位參議，不應稱頭中將，而事亦鄙猥，不取。】無幾復官。【日本紀略、歷代皇紀。】長曆、長久間，任參議，進從二位。永承三年，為權中納言。治曆初，轉權大納言。承曆中，至右大臣。永保二年，薨，年六十四。【公卿補任。○一代要記作六十二。】世稱大宮右大臣。其曰錄曰大右記。【仁和寺書籍目錄。】俊家善謳，禁直日，偶至紫宸殿，觀櫻花盛開，憑欄擊節，唱櫻人曲。樂工多政方聽而不堪感發，亦舞地久樂。人傳稱焉。【寶物集、古今著聞集。】
　子宗俊，權大納言。次師兼，參議。【公卿補任、尊卑分脈。】次基俊，在歌人傳。次基賴，鎮守府將軍。次宗通，權大納言。俊家弟能長，出為叔父能信子，至內大臣。【公卿補任、尊卑分脈。】能長弟基貞，美濃守。【尊卑分脈。】基貞弟能季，權中納言，【公卿補任。】稱伊勢中納言。【尊卑分脈。】
　藤原教通，小名世冶君。【大鏡。】寬弘中，累進任左近衛權中將，敘三位。長和二年，直任權中納言。治安元年，為內大臣。永承元年，兼皇太弟傅。明年，任右大臣。天喜、康平間，聽輦車、牛車，轉從一位左大臣。【公卿補任。】代賴通為氏長者，治曆元年，賜左右近衛番長各一人，近衛各三人，為隨身。四年，代賴通為關白。【公卿補任、扶桑略記。】後三條帝即位，累表辭關白，不聽，罷左大臣。【公卿補任。】時帝禁國司再任，教通將作南圓堂，因請再任如 故。帝奮髯震怒曰：「國家特重攝關者，以其或為外祖之故爾。朕則異於是，何憚之有！」峻卻其奏。教通艴然拂衣而起，大呼曰：「藤氏卿相悉罷。春日神威今日盡矣。」於是諸藤咸起，隨教通而出。帝不得已，召還許之。【續古事談。】大和國司與興福寺爭訟，帝親決之，意在國司。教通不悅，帝曲從之。【愚管抄。】延久二年，拜太政大臣，尋辭。承保二年，薨，年八十，贈正一位。【公卿補任、尊卑分脈。】稱大二條殿。【尊卑分脈。】所著有澄池記、二東記。【仁和寺書籍目錄。】子信家，正二位權大納言，【公卿補任。】稱山井。【今鏡、尊卑分脈。】信家弟信長，累歷顯官。延久元年，拜內大臣。【公卿補任。】教通薨，欲令信長代己關白，而從弟師實代之。【榮華物語。】承曆四年，拜太政大臣，【公卿補任、扶桑略記。】不歷左右大臣，而直拜相國，此為其始。【源平盛衰記。】寬治二年，敘從一位。嘉保元年，薨，年七十三。【公卿補任。】稱九條。【今鏡、尊卑分脈。】
　藤原有國，字賢。右大臣內麻呂之裔也。六世祖真夏，【尊卑分脈。○字據江談抄。】大同中，為右近衛中將，任山陰道觀察使。弘仁初，罷觀察使，為參議。坐事左降備中權守。【○六世祖以下至此，真夏事。】父輔道，豐前守。【公卿補任。】有國少善事父，嘗隨父赴任。父暴病率，有國請命泰山府軍，祈求懇至。俄而父蘇，人以為孝感。【古事記、十訓抄。】貞元中，敘從五位下，累歷石見、越後等守、藏人、右中辨，任藏人頭，敘從三位。正曆中，坐事除名。【公卿補任。】初關白兼家臨終，欲擇諸子令襲職，謀諸有國。有國推道兼。兼家不從，用平惟仲言，遂以長子道隆襲職。道隆以此怨有國。至是竟被中傷。【江談抄、古事談。】人皆冤之。及後，道隆死，道長秉柄，為太宰大貳。時道隆子伊周，以罪左遷大宰帥。有國在任聞之，慨然曰：「我以彼父公之故，無罪遭削奪，猶且以為辱。況彼人以戚晼貴族，遠投荒裔，其辱想當如何。」乃使其子廣業迎謂曰：「屬有官守，不能郊迎。凡百供億直闕，惟公所命，吾老尚存。獲事君于斯，吾竭誠之時也。」乃饋以品物數十，供設備至。伊周大慙，然意感其厚，殊相親善，人以此稱之。【榮花物語。】長保元年，兼彈正大弼。三年，任參議，敘從二位。寬弘八年，薨，年六十九。【公卿補任。】
　有國與藤原惟成，並以文章名世。【本朝文粹。】有國嘗以名簿與惟成。惟成驚曰：「藤賢式大，本是一雙，何以乃爾？」答曰：「寧入一人之胯，欲超萬人之首。」【江談抄、古事談。○江談抄式大惟成字，然惟成任式部大輔，則式大非字明矣。】有國為人穎敏有才幹，為攝政道長所親任。道長嘗營東三條第，令有國監之。西泉透廊南柱，中間一架，不施長押木。道長視以為不牢。有國不辨而止。及上東門院冊立，始入內。輿輦自此出，廊架闊然，無所障礙。有國仰指廊上視道長。道長始悟其慮深遠。【十訓抄、古事談。】上東門院臨產而難，道長甚憂之，遽開障子自內出，咨諸卿，將祈禳焉。時有國在坐答曰：「既已娩，又何禳矣。」言未畢，女侍走告皇子生，皆呼萬歲。後道長問有國：「何以知之？」曰：「向見公開障子出，謂障子者已開，以是知之。」【十訓抄。】嘗有人圖暗打有國者，有國聞之，在暗處持油立。果有來打而過者，便以油灑其袖。明日，認以為驗，其人不能爭逃。其機警率此類也。【江談抄。】
　子廣業、公業、資業。廣業，累歷文章博士、播磨守、式部大輔、左大辨，至參議從二位。公業，中宮大進。資業，累官至從三位式部大輔，家號日野。廣業孫正家。
　藤原正家，有文學，善和歌，對策及第。【尊卑分脈。】累官任左少辨，兼文章博士。【辨官補任。】與大江匡房齊名。後三條帝方親信匡房，而正家未為帝所知。會禁中火，公卿侍御未有至者。帝出御南殿，正家直人奉內侍所出之，入右近陣索乘輿，就階前奉迎。帝怪問為誰，對曰：「左少辨正家。」帝曰：「汝辨官也，宜近御前。」正家遂奉帝而出。於是正家得自以名通於帝。時人稱其敏捷。【今鏡。】後至正四位下右大辨，兼藏人頭。永保初，實政外補。正家亦左遷為若狹守。【辨官補任。】後為盜所傷死。【尊卑分脈、百鍊抄。】年八十一。子俊信。藤原俊信，左少辨。資業子實政。
　藤原實政，長元末，賜學料，尋補文章得業生，對策及第。【公卿補任。】後三條帝之為皇太弟也，實政以宿儒，為春宮學士，帝特親信之。情意款秘，相懽如朋友。【十訓抄。】侍讀十五年。康平中，出為甲斐守。【公卿補任。】帝為賦詩餞之曰：「州民縱發甘棠詠，莫忘多年風月遊。」【古事談、十訓抄、今鏡。】又賜和歌以慰諭之。【新古今和歌集、古事談、十訓抄。】帝登極，再為春宮學士。延久四年，為左中辨。【公卿補任。】初帝在東宮，實政奉使春日社，至木津，遇藤原隆方。隆方自負門地，陵辱實政。實政歸，泣訴之宮。至是，隆方為權左中辨，而實政求左中辨。帝曰：「凡事不容毫有背理。初任左中辨，豈宜直為正官哉。」時藏人頭藤原資仲在側曰：「實政欲一日解木津之憾耳。」帝沈思良久，迺曰：「朕將請之天照大神矣。」遂越隆方任左中辨。適隆方在朝，聞有除目，以為己得左中辨。既而特兼備中權守，慙恨而退。【今鏡。○參取續古事談。隆方備中權守，據辨官補任。】實政，白河朝，累官至參議。永保中，遷太宰大貳。【公卿補任。】尋授從二位。寬治二年，坐八幡宮事，流伊豆。在途薙髮。朝廷趣而遺之。無幾，薨。【公卿補任、尊卑分脈。】子敦宗，式部大輔。【尊卑分脈。】
