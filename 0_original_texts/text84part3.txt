【後伏見天皇】
　後伏見女御藤原寧子，左大臣公衡長女也。【貴女抄、女院小傳、後宮略傳。○長女據小傳。】德治元年四月，選入宮。【女院記。】生光嚴院、光明院、【皇代記、皇年代記、皇胤紹運錄、後宮略傳。】景仁親王、【皇胤紹運錄。】新室町院、【歷代皇紀、貴女抄、女院小傳。】皇女某。【皇胤紹運錄。】為花園帝準母。【增鏡、貴女抄、女院小傳、園太曆。】延慶二年正月，敘從三位，【女院小傳、後宮略傳。】為女御，【後宮略傳。】準三宮，上號曰廣義門院。【女院小傳、後宮略傳。】延元元年二月，出家為尼。【歷代皇紀、女院小傳。○後宮略傳，為三月出家，蓋誤。】當崇光院入吉野，京師無主，足利尊氏奏政於門院決之。【園太曆。】及後光嚴即位，尊氏請門院，仍預聽政務。門院以光嚴、光明猶在南，慮為政之間。或致不利，固辭弗聽。【續神皇正統記。】正平十二年閏七月，暴薨，【園太曆。】年六十六。【據女院小傳德治元年年十五之文。】
　藤原氏，權大納言實明女也，稱對御方，敘從三位。【園太曆系圖、尊卑分脈。】生尊實法親王、【皇胤紹運錄。○尊卑分脈，三條局所生，今不取。】尊省親王，及一皇女。【園太曆系圖、尊卑分脈。】文中元年二月，薨。【後深心院關白記。】
　藤原氏，亦實明女也，侍宣光門院，稱廊御方。得幸，生一皇子、一皇女。【園太曆系圖、尊卑分脈。】
　高階氏，從二位邦經女也，稱堀河局。【皇胤紹運錄、諸門蹟譜、仁和寺御傳、諸門跡譜。】又稱別當局。【仁和寺御傳。】生法守法親王。【皇胤紹運錄、諸門跡譜。】
　治部卿局，生尊胤法親王。【皇胤紹運錄、諸門跡譜。】
　右京大夫局，生二皇女。【皇胤紹運錄。】

【後二條天皇】
　後二條藤原中宮，諱忻子。太政大臣公孝女也。【增鏡、貴女抄、女院小傳、後宮略傳。】敘從三位。【女院小傳、後宮略傳。】乾元元年八月，入宮。【女院小傳、尊卑分脈。】為女御，【歷代皇紀、女院小傳、增鏡。】被恩寵。【增鏡。】嘉元元年九月，立為中宮。【公卿補任、歷代皇紀、女院小傳、後宮略傳。】公孝家未嘗出后，至是人皆榮焉。德治三年八月，帝崩。后出就第。【增鏡。】閏月，出家為尼，法名真實覺。【歷代皇紀、女院小傳。】延慶三年十二月，上號曰長樂門院。【女院小傳、後宮略傳。】正平七年二月，崩，年七十。【女院小傳。】
　尚侍藤原頊子，攝政實經女也。【歷代皇紀、貴女抄、女院小傳、後宮略傳。】當帝御內大臣具守家，召而幸之。【增鏡。】嘉元元年三月，為尚侍，敘從三位。【女院小傳。○後宮略傳作五月。】及帝崩，為尼。【增鏡、女院小傳。】元應二年三月，準三宮，【女院小傳。○歷代皇紀作二月。】進號萬秋門院。【女院小傳、後宮略傳。】延元三年三月，薨，年十一。【歷代皇紀、女院小傳、後宮略傳。】
　 掌侍平氏，少納言棟俊女也。【○歷代皇紀，棟作輔。】稱勾當內侍。生壽成門院。【皇胤紹運錄、女院小傳。】
　御匣殿藤原氏，內大臣公親女也。侍長樂門院。【皇胤紹運錄、諸門跡譜。】得幸，生尊濟法親王。【一代要記、皇胤紹運錄、諸門跡譜。】
　藤原氏，權中納言公泰女也。稱權大納言局。生祐助法親王、聖尊法親王、榮子內親王。【皇胤紹運錄。】
　藤原宗子，參議宗親女也。生後醍醐皇太子邦良、【一代要記、皇胤紹運錄。】邦省親王。【皇胤紹運錄。】
　平氏，參議信輔女也。生婸子內親王。【皇胤紹運錄。○婸，本女旁易字。】
　新大納言局，法眼良珍女也。生珉子內親王。【皇胤紹運錄。】

【花園天皇】
　花園典侍藤原氏，從三位賴任女也。稱別當典侍，又稱中納言局。生一皇女。【皇胤紹運錄、尊卑分脈。○中納言局據分脈。】
　藤原實子，權大納言實明女也。【園太曆系圖、女院小傳。】祖父大政大臣公守子養之。【女院小傳、尊卑分脈、園太曆觀應二年。】入宮，生直仁親王、【園太曆系圖、皇胤紹運錄。】業永親王、【園太曆系圖、仁和寺御傳、諸門跡譜。】皇女某、【皇胤紹運錄。】徽安門院、【園太曆系圖、皇胤紹運錄、女院小傳、後宮略傳。】儀子內親王。【園太曆系圖、尊卑分脈。】元弘二年正月，光嚴院授從三位。【女院小傳。】十二月準三宮。【女院小傳、尊卑分脈。】延元三年四月，光明院進號曰宣光門院。【歷代皇紀、貴女抄、女院小傳。】及帝崩，為尼，法名遍照智。【園太曆系圖、女院小傳、尊卑分脈。】
　藤原氏，實子妹也。入後伏見帝宮，稱一條局。帝私之，生覺譽法親王。【園太曆系圖、尊卑分脈。】
